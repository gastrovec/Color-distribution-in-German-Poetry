
Hochtit.


       
Fleuduß un Fidel un, juchhei!
        Klarnett, juchhei! un Baß, –
        Dat geit foer dull hüt, heidildei!
        Un vull is Kroß un Glas.
        Schultvare de wull werre frin,
        De frigt den Wewe sin Karlin – –
        Juchhei, juchhei un hopsasa!
        Un heidilditschen dallala! 
        Dat geit nu dull un vull dre Dag,
          All wat dat Lerre höllt;
          Un, wen dat awhöllt, de is tag,
          Un, wen nich steit, de föllt.
          Den Schulten düst in' n Kopp dat so, –
          Karlin de danzt noch ümme to . . .
          Juchhei, juchhei un hopsasa!
          Un heidilditschen dallala!
Noch is ken twintig Joar Karlin,
          Smuck is s' un stramm as ken;
          De Schult de künn er Vare sin
          Un is man swack to Ben.
          Na, he hett Allens süß foer twe,
          Un, wat em felt, – na, dat hett se . . .
          Juchhei, juchhei un hopsasa!
          Un heidilditschen dallala!
Wat plirt ji all so hen na er,
          Wat klaetert ji doa all
          Un tütschelt hen un tütschelt her –
          Ach, Dirns! west doch nich mall!
          Wenn 't klappet gat man hen to Haw!
          Karlin de sitt denn achte 'n Aw . . .
          Juchhei, juchhei un hopsasa!
          Un heidilditschen dallala!
Un wenn ji nast jug Kawels hackt,
          In 't Fack stat, Meß upslat, –
          Liggt in ern Armstol se un snackt
          Mit Köste un Kandat;
          Muschüken stippt s' tüm Koffe in,
          Un nast kümmt de Inspecte 'rin . . .
          Juchhei, juchhei un hopsasa!
          Un heidilditschen dallala!
Wen wet, wu lang de Schult dat makt,
          He hett Wate inne Bost, –
          Mit wen sin Wittfru denn sick strakt,
          Denn söcht s' sacht bete Kost,
          Denn söcht s' den smucksten Kirl sick ut
          Un wad noch ens 'ne lustig Brut, –
          Juchhei. Juchhei un hopsasa!
          Un heidilditschen dallala!


