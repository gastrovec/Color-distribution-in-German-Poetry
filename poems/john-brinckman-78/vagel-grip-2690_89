
Nachklapp.


         
Nu hew se richtig Freren makt,
        Un All schrin nu: Hurra!
        Irst würr sick kratzt, nu wad sick strakt, –
        Wen wet, wat nu kümmt na.
        Dat 's jo sonn Ulenspegelkram!
        Wu is doa de Velat?
        Dat kann noch goa to snurrig kam',
        Holl wi nu üns nich recht tosam
        Un foer 't Uenwere p'rat. 
        Un wat sonn rechten Schapskopp is,
          De praetelt nu irst recht
          Un deit sin Mul up ganz gewiß
          Un schrigt: Hew 'k dat nich seggt!
          So müßt dat kam', as nu dat kümmt. –
          Nu wad 't All werre got.
          Nu wad üns sülm ken Hoar nich krümmt,
          Nu sen wi All, wu schoen dat stimmt
          Vun 'n Kopp bet up 'n Fot.
Man wen sin Ogen apen hett
          De swiggt noch 'n beten still,
          De köfft vun sülm sick nich un lett
          Vekoepen sick ken Brill. –
          Wat is nu witt? wat is nu swart?
          Un wat is nu recht los?
          Na, wenn de Voß irst huchlig wad
          Un hüppt un haewelt mit sin Start,
          Denn trugt em man – de Gos.



