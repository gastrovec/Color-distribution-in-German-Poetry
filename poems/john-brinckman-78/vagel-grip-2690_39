
Dat 's Dütsch.


       
– Lat mi man tofreren, Lurwig,
        Sü, du kannst mi doch nich frin
        Un du makst de Lür man reren,
        Doarüm lat dat Tarren sin! 
        Du hest Nicks un ick nich, Lurwig,
          Un so hett dat all ken Deg,
          Hett dat all ken rechten Schick nich, –
          Ga din Gang! Ick ga min Weg.
Wi paß in de Joar nich, Lurwig;
          Oelle büst 'ne hele Stot,
          Un in Grött ok hel un goa nich, –
          Du büst lütt un ick bün grot.
Du büst lütt un pipig, Lurwig,
          As 'n oll pipsig mitig Hon,
          Strakst di mit de Dirns to hüpig
          Un du magst nich girn wat don.
Ni ken egen Katen, Lurwig,
          Kriggst du, dat 's all lang voerbi;
          Du hest oft doa all na schaten,
          Aewest drapen hest du ni.
Wi paß nich tosamen, Lurwig;
          Sü, ick bün 'ne forsche Dirn
          Un ick hür nich to de framen,
          Un du magst girn blagen Twirn.
Abens stiggst to Krog du, Lurwig;
          Ore wir dat nich andem?
          Man an Bir harrst ni nich nog du,
          Trakeln deist du dat mit Kaem.
Kemst an 't Hus du denn mi, Lurwig,
          As du oft büst, dick un dun –
          Sü, denn furtten güng ick hen di
          Na den irsten besten Tun;
Halt mi doa 'n Staken, Lurwig
          Recht sonn tagen Staken her
          Un sloeg di din ollen Knaken
          Bottewek un lam un moer;
Dat du di nich roegen, Lurwig,
          Un nich stan un liggen künnst
          Un torecht di in din Bregen
          In dre Dag nich werre fünnst!
Wi paß nich tosamen, Lurwig;
          Sü, ick bün 'ne stramme Dirn
          Un ick hür nich to de framen,
          Un du magst girn blagen Twirn. –


