
Dat Led vun dat Pack.
1.


       
Doa achte dat Holt want
        'Ne lustig Oart Lür;
        Lat 's Abens denn bring' se
        Er Middag to Für. 
        Er Mandag, so segg' se,
          Geit Dingstags irst an;
          Un de Fru dreggt de Bücks,
          Un de Pi dreggt de Mann.
Dat Wiw kann nich haken,
          De Kirl mag nich neig'n;
          Un bi se geit de Sünn up
          Nich ir as Klock tein.
Se nem' Nicks nich foer sick,
          Denn so sleit se Nicks fel, –
          Un er Pött sünd an Henk
          Un er Emmes an Sel.
Un fängt 't an to frir'n,
          Denn is er Holt all;
          Un as de Ko dot wir,
          Dunn so flickten s' den Stall.
Foer 't Hungern doa hew se
          Man oft 'ne droeg Köst,
          Doch ümme 'ne Buddel
          Vull Snapps foer 'n Döst.
Vun Stewels doa holl' se
          Tohop man en Poar
          Un lat' virmal doepen
          Allmal in dre Joar.
Un wenn dat virt ründ is,
          Denn so warrn dat ball söß,
          Un 'n Kamm hew se goa nich, –
          Wen kämmt Hasen un Vöß?


* * *
2.


     
– Krischaening, min Saening,
        De Sünn schint all buten! –
        – – De Mand is dat, Moering!
        De schint dörch de Ruten. – – 
        – Krischaening, min Saening,
          Sta up un boet Für! –
          – – Ach ne, min lew Moering!
          Dat Holt is so dür. – –
– Krischaening, min Saening,
          Mak flink un hal Wate! –
          – – Ach ne, min lew Moering!
          Doa sitt de Bukate. – –
– Kumm 'rute, Krischaening!
          De Ko schast du melken. –
          – – Ach! dat hett noch Tit nog,
          Ick hür s' noch nich bölken. – –
– Na, mak mi nich boes, hürst!
          Sta up nu in Goden! –
          – – Ick do 't nich, wat büst grar
          Man mi dat anmoden! – –
– Ach, Krischan! Ick hew jo
          De Gicht in de Knaken! –
          – – Un ick harr in Drom mi
          So degten veslaken. – –
So streren s', so legen s',
          So legen s' un streren,
          Un as de Klock twölw sloeg
          Dunn so makten se Freren;
Dunn sären s': – Wat will mi
          So sir üns bidroewen, –
          Wi kaen' jo man lewest
          Bet morrn frü toewen! –


* * *
3.


       
– Geit Nicks aewe Rennlichket!
        Dat is min Leben,
        Dat kriggt mit 'n Titt en,
        Dat lett sick nich geben; 
        Dat steckt in dat Blot,
          Un dat lett sick nich lir'n,
          En mag noch so vel sick
          Un noch so dull bir'n;
Dat hett all ken Schick nich,
          Wen dat nich is geben;
          Geit Nicks aewe Rennlichket,
          Dat is min Leben! –
De Ollsche de wüß dunn mal
          Uem sick to gripen!
          Se makt sick vun Krümstro
          En mächtiges Wipen;
Se halt uten Pol sick
          En Emme vull Wate
          Un sär to er Goeren:
          – Nu lat dat Gesnate! –
Doa müßten de Jungs all
          Un Dirns all sick schuben
          Samst Kate, Hon, Swin, Gos
          Ut Kame un Stuben.
Dunn nem se dat Wipen
          Un füng an to bösten
          De Sal un de Bal,
          Del, Stännes un Pösten.
Se rew un se schrubbt,
          Se wischt un se schüert
          Dat Schapp un den Ketel
          Pött, Schapens un Bürd.
Toletz noch doa kreg he
          Er Bessen un fegt sick
          Den Disch aw twe dremal
          Un huchelt un haegt sick:
– Geit Nicks aewe Rennlichket!
          Dat is min Leben,
          Dat kriggt mit 'n Titt en
          Dat lett sick nich geben! –
Nast bröcht se de Müll all
          Herut uppe Koar'n, –
          Doa was ünne Fett
          Foer dre Joar de hel Goar'n.


* * *
4.


           
De Ollsche de güng
        In de Eken un Boeken;
        Holtin güng se, Lilgen
        Kunfalgen to soeken. 
        Se fünn se un wünn se
          Un bünn se mit Klugen
          Vun utrappelt Strümpschächt, –
          So närig sünd Frugen.
Nu hett se ball nog
          Un nu lett se dat Plücken,
          Ern Korw uppen Arm
          Un er Kip uppen Rücken.
Se droeg in de Kip
          Ern lüttsten Krabaten;
          Se harr vel to lew em
          Un se künn em nich laten.
De Kip harr ken Deckel,
          Doa kek he herute,
          Twe blanke Slepkarten
          De harr in sin Snut he.
– Nu boeren wi Schillings,
          Nast koep' wi üns Stuting:
          Denn kriggst du ok aw wat,
          Min Seling, min Puting! –
So humpelt to Stadt
          Mit den Korw un dat Goer se
          Un, sü ens! fiw Schilling,
          De kreg se, de boer se.
Man, ach! voer de Bor
          Kreg se werre er Nücken,
          Veder se vesoep se
          Mit ens er poar Plücken.
Dunn tummelt na Hus se
          Denn Aewe bi 't Wate;
          Doa schoet ut de Kip er
          Herut de Krabate.
Se seg em koppheiste
          In Wickeln un Bündeln
          Den Aewe hendal
          Mit Geblarr 'rünne tründeln.
Koppheiste so schoet he
          In 't Wate herünne
          Un spaddelt un blubbet,
          As ob swemmen künn he.
Dunn jucht se un krischt se
          Un süng dörche Näsen:
          – Jung Lür de wael' ok jo woll
          Lustig ens wesen! –


* * *
5.


               
Se seten un hukten
        Tosam up twe Hükes
        Un bünnen to Bessen
        Barkrises un Strükes. 
        Se legen so dull un so
          Wiß in de Selen, –
          De Swet schoet er druppwis
          Heraw uppe Delen
– Nu felt üns man, More,
          Noch fiw an twe Stigen! –
          – – De wael' wi woll, Vare,
          De wael' wi woll krigen! – –
– De Bessen de dräg' wi
          Nu morrn na den Mölle;
          Brot krig' denn in 't Schapp wi
          Un Tüffken in 'n Kelle! –
Doa würren s' so lustig,
          Doa müßten s' ens tüllen,
          Doa deren de Oll un
          De Ollsch sick biknüllen.
Dat Were was rusig,
          De Winte was buten;
          Dat tröck dörch de Stännes
          Un Salen un Kluten.
– Ach, Vare, wat früst mi!
          Herr Je, wat dat kolt is!
          Dat 's leg, wenn en olt is,
          Un denn doa ken Holt is! –
Nich lang, doa füng ok
          De Oll an to stenen:
          – Ach, More! mi schürrn
          As koll Fewe de Tänen. –
– – Ach, Vare! Wat naelst du,
          Wat helpt dat Bisinnen!
          Wenn ene man recht söcht,
          De wad woll wat finnen! – –
Dunn söchten s, dunn fümmen s'; –
          Er Bessen, de stoeken
          Se 'rin na de Aw,
          Un de brennten as boeken.
Dunn sären s': – Dat 's kolt,
          Un de Deuke mag friren, –
          De irst Not, de slimmst Not –
          De moet en sacht kiren!


* * *
6.


             
Se schüll em 'ne Bütt,
        Un he schimp er 'n Draken;
        Dunn kemen se werre
        Sick beir uppe Knaken. 
        He grep na de Rung
          Un se na den Spaten,
          Un dunn güng de Foart los
          Doa günt bi den Katen.
He sloeg dunn den Gräwe
          Swippswapps ute Fust er:
          Groen würr se voer Iwe,
          Kort würr dunn de Pust er.
Tosprüng se, tofoet se
          Lurrhals krischt un roart se,
          'Rut ret ut den Poll em
          Twe Fusten vull Hoar se.
So nüschten se beir sick
          Herin in den Graben,
          He baben – se ünne;
          He ünne – se baben.
Se krischt as 'n Swin,
          Dat de Slachte hett steken;
          He bölkt as 'n Bull,
          Den de Hürn se awbreken.
Schultvare de is dunn
          Voeraewe doa kamen.
          – Wu, roep he, wat, sünd de
          All werre tosamen?
Wat nüschen all werre
          Se doa anne Ird sick?
          An sonn lerrig Roep
          Je doa biten de Pir sick.
Wat schüll' wi se stür'n,
          Wenn doato ken Not is;
          Wie wet dat jo all,
          Wat in 'n Hunnstall ken Brot is.
Denn lat se man, lat se –
          Doa 's Nicks an gelegen!
          Pack sleit sick, Pack wad sick
          Woll werre vedrägen! –


