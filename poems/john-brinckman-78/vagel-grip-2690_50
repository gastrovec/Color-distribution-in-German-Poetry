
Dat kümmt mit Hupen.


– More! 't will all nich mir
        So as dat schall;
        Sü, nu steit üns Spann Pir
        Foer 'n Kropp in 'n Stall. 
        Strowitt is all üns Heu,
          Duwick doamank,
          Nu sünd all saeben Käu
          Rorwatekrank.
Ne, dat hett all ken Deg
          Mir aewe Joar!
          Er Farken fret de Saeg
          Mit Hut un Hoar.
Jarrlings un Aulamms, süst,
          Krig all de Läm –
          Un dat jütsch Hoewt is güst
          Grar as voerdem.
All üns beten Rapps is jo
          Emebidan,
          Un Hans de Slapps is to
          Krog werre gan.
Ick gloew, de Weit sett an
          Brand sick un Rust, –
          Ach! un harr Krischan man
          Nich fast sick lußt.
More! 't will all nich mir,
          Rein mücht ick blarrn,
          As ob sonn Goer ick wir; –
          Wu schall dat warrn?
          Wu schall dat enmal warrn –
          Wu schall dat warrn! –


