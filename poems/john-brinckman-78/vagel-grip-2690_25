
Inne Koppel.


       
– Gistern . . . hente tein so, Nawe,
        Bi Klock elbn so rüm, voer Disch . . .
        Wull ick ran ens na min Hawe
        Un dat Mankkurn bi de Wisch. 
        Kümmt min Jung doa sacht ansleken
          Un he würr mi nich gewoar, –
          Ich harr achte 'n Bom mi steken, –
          I, denk ick, wat deit he doar?
Sacht slek he sick an dat Falen
          In de Koppel, an dat blest, –
          Un, mi schall de Schinne halen!
          En – twe – dre – is 'rup he west.
Na, de Voß – twejärig würr he
          Un is 'n hel kaptales Pird, –
          Irst doa stünn bomstill und schürr he
          Sick, as harr he sick vefirt.
Na, nast steidelt aewe Enn sick
          Boltengrar he, sloeg foer dull –
          Man de Jung höll mit de Hänn sick
          As 'ne Klatt an Hamelwull.
Nasten schnoew de Voß un buckt he,
          As harr he vöerhen man spaßt,
          Man de Jung, nich ruckt un muckt he,
          As sonn Twael so höll he fast.
Na toletz dunn rönnt dat Falen
          As sonn Vullblot in de Ban,
          Rein as harr en gleundig Kalen
          Achte ünne 'n Swanz em dan.
'Raewe güng dat aewe 'n Graben,
          Aewe 't Rick un dörche Bek –
          Un de Jung, en moet dat laben,
          De set fast grar as sonn Tek.
Aewest grar in 't dullste Rönnen
          Baff! – doa stünn min Voß, un baff! –
          Los let dunn de Jung sin Hänn'
          Un koppheiste schoet he 'raw.
Ick dunn 'ran: – Hest ok wat braken –
          Felst di ok to Schannen wat? –
          – – Ne, lach he dunn, Pogg un Snaken!
          Vare, ne, wu schoen güng dat! – –


