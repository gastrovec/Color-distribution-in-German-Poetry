
Eng un woll.


     
– Giw, More, di tofreren!
        Wat sorgst un sinnst du vel?
        De Sorgen, sü! de teren
        Un maken droeg un gel.
        An de to Schannen hett sick
        All awslept mennigen;
        Sorg is en Worm, de frett sick
        Dörch Isen un dörch Sten. 
        Olt is un schew üns Katen,
          Vesackt all Sal un Fack,
          De Stännes weck utschaten
          Un weck veollmt un swack; –
          Doch kaen' wi üns noch roegen,
          Wu knapp, wu eng un lütt, –
          Doch sitt' wi noch in Droegen,
          Wu dull dat weigt un gütt.
Denk an de Pracht un Iren,
          De in de Krüw ens lag,
          Un lat din Hart nich giren
          Un lat din O un Ach!
          West nich? de güllen Slaete
          Up Sogsand bugt sünd de.
          Denk: Eng un woll vel bete,
          Oll Ollsch, as wit un we! –


