
In 'n Dik.


       
Scho aw un Strümp aw, de Bücks aewe 't Kne,
        Platschen de Jungs doa in'n Dik;
        Gos un Gant un all dat lew Ve,
        Wätick un Anten toglik 
        Vörrn inne Mar doa wöltern de Swin,
          Borg, Saeg, Fasel un Pölk;
          Un de lütt Farken, de quiken un schrin,
          Un de twe Kalwe de bölk'.
Wasser de jault, den Swanz manke Ben,
          Rückt in de Strümp un de Scho;
          Man de lütt Dirn de sitt up 'n Sten,
          Klappt inne Hänn' un kickt to,
More de steit ünne 't Dur doa un schelt
          – Goeren, ick kam mit 'n Schacht! –
          Vare de kümmt grar to Middag ut 't Feld,
          Vare de süt dat un lacht.
– Lat er man, More! de Goeren hew Daeg
          Man inne Pütt un de Mar,
          Grar as de Farken, de Pölk und de Saeg
          Un as de Faselswin grar. –


