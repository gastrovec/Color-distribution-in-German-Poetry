
More schelt all werre.


– Dirn, danz doch nich so hoch
        Rock aewe 't Kne!
        Schäm di! Schäm ick mi doch,
        Wenn ick dat se. 
        Smittst jo din Kopp so dull, –
          Wu süt dat ut!
          Grar so as kem, wen wull,
          Du würrst sin Brut.
Mit sonn drist Külpen jo
          Oegst du de Manns, –
          Wenn dat en markt, sü so
          Stellt se din Kranz.
Wenn dat en markt, wu slicht
          Du di vewoarst,
          Sittst toküm Joar vilicht
          Doa du un roarst.
Wenst in din Kame din
          Bloerige Tran,
          Müchst glik voer Schimp un Pin
          Sülst dot di slan.
Sü, Dirn, denn soll di an,
          Wat du man kannst!
          Mennigen, gloew du man,
          Hett all in Schimp un Schann
          Sick 'rinne danzt. –


