
Martin Opitz
Ode XVII.


             
Jhr schwartzen Augen / jhr / vnd du / auch schwartzes Haar /
      Der frischen Flavien / die vor mein Hertze war /
                        Auff die ich pflag zu richten /
                            Mehr als ein weiser soll /
                        Mein Schreiben / Thun vnd Tichten /
                            Gehabt euch jetzund wol.
      Nicht gerne sprech' ich so / ruff' auch zu Zeugen an
      Dich / Venus / vnd dein Kind / daß ich gewiß hieran
                        Die minste Schuld nicht trage /
                            Ja alles Kummers voll
                        Mich stündlich kränck' vnd plage /
                            Daß ich sie lassen soll.
      Jhr Parcen / die jhr vns das Thun deß Lebens spinnt
      Gebt mir vnd jhr das was ich jr / vnd sie mir gönnt /
                        Weil ich's ja soll erfüllen /
                            Soll zähmen meinen Fuß /
                        Vnd wieder Lust vnd Willen
                            Auch nachmals sagen muß:
      Jhr schwartzen Augen / jhr / vnnd du / auch schwartzes Haar /
      Der frischen Flavien / die vor mein Hertze war /
                        Auff die ich pflag zu richten /
                            Mehr als ein weiser soll /
                        Mein Schreiben / Thun vnd Tichten /
                            Gehabt euch jetzund wol.


