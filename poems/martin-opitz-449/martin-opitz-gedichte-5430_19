
Martin Opitz
Sonnet XXV.
Vber den Ort / da sie jhren Adonis zum ersten vmbfangen.


       
    JHr schönen Wasserbäch' / jhr Vfer an den flüssen /
      Da sich deß Himmels Lufft erzeigt sehr hell vnd klar /
      Vnd fast an euch erschöpfft die Gaben gantz vnd gar /
      Die ander' örter sonst sehr sparsamlich geniessen.
          Wann dieses mein Sonnet so wol sich köndte schliessen /
      Als es von Hertzen geht / so macht' ich offenbahr
      Durch diese Reimen euch vnd ewrer Gaben Schar;
      Man solte weit vnd breit hiervon zu reden wissen.
          Nun aber mein Verstand deß Rhumes hohe Zinnen
      Vnd ewer rechtes Lob nicht wird ersteigen können /
      So weichet vnd erliegt der viel zu enge Sinn.
          Die Hand ist viel zu schwach / die Zunge steht gebunden;
      Doch hab' ich grosse Frewd' vnd Lust bey euch empfunden
      Vor die wil ich hernach euch rühmen weil ich bin.


