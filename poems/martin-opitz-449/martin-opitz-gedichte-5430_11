
Martin Opitz
Sonnet VII.
An die Bienen.


           
    JHr Honigvögelein / die jhr von den Violen
      Vnd Rosen abgemeyt den wundersüssen Safft /
      Die jhr dem grünen Klee entzogen seine Krafft /
      Die jhr das schöne Feld so offt vnd viel bestohlen /
          Jhr Feldeinwohnerin / was wollet jhr doch holen
      Daß so euch noch zur Zeit hat wenig Nutz geschafft /
      Weil jhr mit Dienstbarkeit deß Menschen seyd behafft /
      Vnd jhnen mehrenteils das Honig musset zohlen?
          Kompt / kompt zu meinem Lieb' auff jhren Rosenmund /
      Der mir mein kranckes Hertz hat inniglich verwundt /
      Da solt jhr Himmelspeis' auch vberflüssig brechen:
          Wann aber jemand sie wil setzen in Gefahr /
      Vnd jhr ein Leyd anthun / dem solt du starcke schar
      Für Honig Galle seyn / vnd jhn zu Todte stechen.


