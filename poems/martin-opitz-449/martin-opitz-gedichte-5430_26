
Martin Opitz
Sonnet XXXVIII.


       
    DV güldne Freyheit du / mein wündschen vnd begehren /
      Wie wol doch were mir / im fall ich jederzeit
      Mein selber möchte seyn / vnd were gantz befreyt
      Der Liebe die noch nie sich wollen von mir kehren /
          Wiewol ich offte mich bedacht bin zu erwehren.
      Doch / lieb' ich gleichwol nicht / so bin ich wie ein Scheit /
      Ein Stock / vnd rawes Bley. die freye Dinstbarkeit /
      Die sichere Gefahr / das tröstliche Beschweren /
          Ermuntert meinen Geist / daß er sich höher schwingt
      Als wo der Pöfel kreucht / vnd durch die Wolcken dringt /
      Geflügelt mit Vernunfft vnd muthigen Gedancken.
          Drumb geh' es wie es wil / vnd muß ich gleich darvon /
      So vberschreit' ich doch deß Lebens enge Schrancken;
      Der Name der mir folgt ist meiner Sorgen Lohn.


