
XII


                     

Lang vor dr Wienecht sind di wyße Vögel
          Vom Himel cho, und d Chind händ d Schlitte gholt.
          Wen s Anneli uf siner höche Gäiß
          Is Gräbli gfahren ischt, händ alli glachet,
          Und s Nochbers Sämi änevör am Brunne
          Het s allmol gschneeblet, wen er s gseh het cho.
          S het aber gwüßt, wi s dem mag Mäischter gwärde,
          Und s nechscht mol het s em grüeft: «Du bischt jo nume
          De Batze-Sämi, du!» Das het de Sämi
          Nid chönne ghöre sid dr Bundesfyr:
          «Wart aber iez!» Do streckt s em d Zungen use,
          Und eb er s packt gha het, isch s uf dr Gäiß
          Durab und häi. — Mit chalte Schneebelhände
          Schlycht s gäg dr Chamer, wo s Mareili lyt
          Und düßelet zum Bett und het em d Händ
          Ufs Fiebergsicht und lachet winen Schölm.
          «Gäl Anneli, het d Schwöschter zuenem gsäit,
          De hesch mi lieb und d Bäsimueter au?
          Und gäl, de folgischt, wen si öppis säit?»
          «I folge jo», het s gsäit und nid verstande,
          Was d Schwöschter mäint, und wo si gar nid lachet,
          So isch es gläitig wider usegsprunge.
«Ihr, Bäsi», het s Mareili wyter gredt,
          «Wen i den nümme do bi, müend r s chly
63 No lieber ha as mi; das folget scho
          Und lügt ech nonig a.» «Was redscht doch au?
          I säg dr s jo, das isch scho lang vergässe»,
          Het d Bäsi gsäit. «Jo aber, wen s es lehrti
          Und word win i, den säite d Lüt im Dorf,
          S seig äis wi s ander. Bäsi, wen i dänke,
          Wi s iez no allne von is ’gangen ischt,
          So sött s us äim doch öppis anders geh.
          I wett i gsecht, wi s Anneli den äinischt
          Drhär chunnt ame Sundig, gsund und schön,
          Und wi s vor käim mues d Auge z Bode ha,
          Und all Lüt säge: Das isch glych es bravs.»
          «Mareili, stirb mr nid», het d Bäsi ’briegget.
          «I cha s nid träge. Lueg, iez bin i gschuld,
          As er is Wasser ischt. Er het no d Hand
          As Ufer gstreckt und grüeft, i söl em hälfe.
          I han em d Finger abem Balke glöst
          Und han en zmitzt i d Aaren use gstoße.
          Das quelt mi iez, so lang i s Läbe ha.»
          «Wen i wett dewäg rächne», säit s Mareili,
          «Wer isch den gschuld as i? Wäg eusem Vatter,
          Iez gsehni wi s vom Hergott gmäint gsi ischt:
          I hätt em sölle hälfe; glaubed s Bäsi,
          Für das isch d Chraft und d Gsundhäit umecho.
          Drum isch es dopplet rächt, as i mueß stärbe.
          Iez dänki aber hinechtie, de Pfarer
          Het äinischt i dr Underwysig gsäit,
          Zum Stärbe bruch me numen äis Gibätt:
          ‹Gott sei mir Sünder gnädig!› Alli glych,
          Nid äine stöhj vora. Isch das nid schön?
          Den ghöre mr doch alli wider zäme,
          De Vatter, d Mueter, ihr und dänk au i:
64 S sind alli, aber käis eläigge gschuld.
          Und alli tusig Möntschen uf dr Wält,
          Vo wytem chöme si und us dr Nöchi
          Und gänd enander d Händ im wyte Chräis
          Und luegen obsi, wo me s himmlisch Liecht
          Vil schöner weder d Morgesunne gseht.
          Und alli tusig fallen iez uf d Chneu
          Und bätte mitenand.» Ganz still het d Bäsi,
          Wo s dewäg gredt het, glost. Den het si gsäit:
          «Wi du äin tröschte chauscht! Wo chunnt s dr här?»
          «Es isch mr wines großes häiligs Bild,
          Wo näumen i dr schönschte Chile hanget,
          Und ha s doch niene gseh! O lueged au,
          Wi s funklet i dr Höchi, immer schöner!
          Und immer tiefer falle d Lüt an Bode,
          Und mir sind z mitzt im Chräis und bätten au.»
So het s Mareili z obe d Wält vergässe,
          Und s Stärbe wer em gsi, wi we me gärn
          Es alts verdräckets Chläid uf d Syte hänkt
          Und inen neue warme Chittel schlüft.
          Am Morgen aber het s dr Bäsi grüeft:
          «Das möchti glych no wüsse, wägem Hans,
          Worum as de nid cho ischt a dem Sundig.»
          «Er het dänk gfrogt, den händ em d Lüt scho lang
          Vo diner Chranket zellt», het d Bäsi gmäint.
          Do lachet s halb: «Wen s nume das ischt, Hans,
          So ha di glych no lieb.» Den handcherum
          Het s wider lislig ’briegget i dr Decki.
          Und under Tags het s hundert mol im Hans
          Di liebschte Näme grüeft. Wo z obe spot
          No s Emmi chunnt, so het s em s müesse säge:
65 «De wäischt jo wäge mym, wo a dem Sundig
          Nid isch cho tanze. Lueg, i möcht no wüsse,
          Öb s wäg dr Chranket ischt. Er het dänk ehnder
          Es anders, wonem gfallt.» «Das wäisi bald»,
          Het s Emmi gsäit, «i kenne mängs det äne;
          Heb no Gedult bis morn, den muesch es wüsse.»
Do z nacht het s numen a sim Hans gstudiert,
          Und d Yfersucht het s wi mit Chettene
          As Läbe ’bunden und em s Härz verschnüert.
          S het nüt meh glaubt, was s geschter gsäit gha het,
          Und mängischt grüeft, es seig no z jung zum Stärbe.
          Wen s d Bäsi tröschtet het, so isch es wider
          Verschrocken ab dr äigne böse Schwechi,
          Und wen si ’bättet het, het s Amen gsäit.
          Am halbi vieri isch es rüehjig worde,
          Und usem Egge näb dr Stubetör
          Isch öppis wi uf Gäischterfüeße cho.
          E wyßi Gstalt het d Chamer häiter gmacht
          Und het im Chind e Hand uf d Stirne gläit.
          S het gwüßt: das isch mi Mueter. Wi im Himel
          Isch s worden ums, ke Angscht, ke Yfersucht
          Kes böses Gwüsse het s meh chönne ha.
          Si het kes Wörtli gsäit und doch het s gmäint,
          Es ghör si rede, lieb und guet wi ame,
          Näi lieber, besser, wi me s nid cha säge.
          Den isch si zuenem gläge. Warm und z fride
          Händ beedi zäme gschnufet wi vor Zyte,
          Wo s Chind am Sundigmorge zu dr Mueter
          I d Chüssi gschloffen ischt. — Dr ander Tag
          Het s nüt meh gchlagt und numen öppe gsäit:
          «Iez stirbi gärn, i goh jo zu dr Mueter.»
66 Den händ em d Auge glänzt vor Säligkäit.
          Vom Hans het s gsäit: «Ir müend nid mäine, Bäsi
          I seig no s glych wo nächt. Näi, wen i wüßt,
          As s wäg dr Chranket wer, i chönnt em säge:
          S isch schad, i hätt dr s ander au verzoge.
          He gwüß, s ischt wohr, was hätt er doch a mir,
          A somen arme Lumpemäitli gha?»
Eb s Emmi cho ischt, isch s Mareili gstorbe. — —
          Vier Bueben us dr glychen Underwysig
          Händ gsäit, si wele s träge. Sini Gspane
          Händ gsunge vorem Hus, wo s glütet het
          Und wo si s dussen abgstellt händ im Sarg.
          Wie graui Umhäng sind die schwere Wulke
          De Bärge noh und i de Bäume ghanget,
          Wi säbmol, wo si d Mueter furtträit händ.
          Bim letschte Värs het d Sunne s Gwülch verrisse
          Und het en Augeblick mit wyßem Liecht
          Uf d Mäitli abegluegt, wo gsunge händ.
          Den sind si mitem gäg dr Chilen use.


 

 
