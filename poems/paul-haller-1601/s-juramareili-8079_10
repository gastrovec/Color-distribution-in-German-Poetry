
IX


                     

All Tag het s Anneli si Arbet gha.
          Wen s us dr Schuel cho ischt, am zächni, elfi,
          So het em d Bäsi s Huttli vüre ’geh
          Und gsäit: «Versuum di nid bis i d Fabrik,
          S Mareili blanget druf!» Erst im durhäi
          Het s gluegt wi d Chäber laufe, d Raupe chrüche,
          Und d Schnägge d Hüsli schläiken uf dr Stroß,
          Im Holz no aben isch es ab dr Stroß
          Für besser z gseh, wi d Äicher turnet händ,
          Und s Dorf uf het s den ’gäutschlet a de Brünne.
          Gwüß isch im Anni niene wöhler gsi
          As underwägs, wen s häizue trölet ischt.
S Mareili het em aber d Freud verdorbe,
          Wo d Chranket cho ischt no dr Bundesfyr.
          S ischt äinischt müeder häicho ab dr Arbet
          Und früehj is Bett, und wo s verwachet ischt,
          Het s gmäint, es häig e Schmitten i sim Chopf.
          Und no e Nacht, so het s im Fieber gredt.
          Nün Tag und Nächt isch s hert am Wasser noh,
          Wo käis meh usechunnt. No mängi Wuche
          Isch s müed dr Sunne noh, und d Sunne het
          Mit aller Gwalt und aller Liebesmüehj
          Kes Wunder fertig ’brocht. Wi gärn hätt s gschaffet!
          Wi gärn, wo s gägem Winter ’gangen ischt,
          Hätt s ghulfe s Land abrume, Rebe hole,
          Und d Rüebli mit de halbverfrorne Hände
          Abhaue vorem Hus bis spot i d Nacht!
          Drfür het s gfroren uf dr warme Chouscht
          Und ’dänkt, wen s nume gägem Hustag gieng.
50 «Wo het s di ächt au packt?» het d Bäsi gfrogt.
          Und es het gsäit: «Das chunnt vo i dr Stadt;
          Dert hani ame gfrore, mäjed Bäsi,
          Und müesse wueschte, han ech s nie verzellt?
          Iez geschter hani dänkt — i darf s nid säge,
          Und ha s doch ’dänkt — i häig s halt vo dr Mueter,
          Und d Madam häig doch rächt. Und lueged Bäsi,
          I stirbe gwüß, eb s wider Früehlig ischt.»
          Do het em aber d Bäsi nüt lo gälte.
          Und wo s do traumet het i säber Nacht,
          S gsäch nüt as roti Rose und di rötischt
          Häig s übercho von äim, wo s lieb gha het,
          So het si gsäit: «Wen s äim no dere traumet,
          So stirbt me nonig grad, das chauscht mr glaube.»
Und richtig, no im glyche Wintermonet
          Am zweute Sundig isch es mit de Gspahne
          S erscht mol is Dorf. Und z obe, zwüsche Liecht,
          Isch s Nochbers Emmi cho. Sie händ vom Tanze
          Und vo de Buebe gha. Das donners Emmi
          Ischt usem Hüsli gsi vor Freud: «Am Sundig
          Wird duretanzet! Mini Bäi sind z lang;
          Zwee Zoll müend ab und ehnder höri nid!
          Am Mendig gohni uf de Stümpe häi.»
          «Los, Emmi, isch es wohr, am nechschte Sundig?
          Im Stärnen uß?» «Wo wett s nit wohr sy?» «Los,
          Chunnt s ächt nid i dr Zytig?» «Frog doch au
          So dumm! Wer luegt für das i d Zytig? Wäischt,
          Das traumet äim!» «Gäl, Emmi, s dunkt di au,
          Es gang mr guet? Was mäinscht ächt, chani cho?»
          «Bis emol nid so dumm und blyb dehäim!
          Grad s Tanze macht dr wider roti Bagge
51 Und bringt dr s Bluet und alles durenand.
          Das macht di gsund.» Iez het s Mareili gsüfzget
          Und ’dänkt: «I mues jo goh, i mues go luege!»
Wo s do eläi gsi ischt, het s uf dr Chouscht
          Us Traum und Hoffnig glänzig Fäde gspunne;
          «I chume den im Winter», het er gsäit.
          Jo, wen er s wäis! Aba, er cha jo froge
          Und d Zytig läse. — Wen i sicher wer!
          Und wen i no so gsund wer wi im Summer!
          Und wen em brichte chönnt! Iez isch halt bös. —
          O Hans, wen d wüßtischt win i chrank gsi bi!
          Wen d wüßtischt, as i nümme cha go schaffe
          Und as i bläich und mager bi und müed!
          Wen d s wüßtischt, wen dr s scho verbotte ha,
          De chemischt glych cho luege, Hans. S wer schön,
          Wen d chemischt, wen d no äinischt z nacht
          Am Brunne stiendischt. Näi, am hele Tag
          Wen d säitischt zu dr Bäsi: «Isch es dinne?»
          Gogrüeßdi! säiti, so, chunnscht du zu mir?
          Lueg, s besseret iez gly, s goht nümme lang. —
          Chunnscht ächt am Sundig? Lueg, i trou dr nid;
          S het gar vil Mäitli änevör am Bärg
          Und erscht no rychi, käini, wo nüt händ.
          Was händ em Lüt ächt gsäit? Gwüß het er gfrogt,
          Den händ si gsäit: «Was wit doch au bi dem?
          Das het jo nüt, as was em d Bäsi git.
          De Vatter ischt im Zuchthus. I dr Fröndi,
          Wo s ischt go diene, händ si s wider gjagt.»
          Gäl, glaubscht nid alles, wo si vo mir säge?
          S wer besser gsi, i hätt dr s sälber gsäit,
          Den wüßtischt doch, wora. Am nechschte Sundig
52 Muescht alles wüsse, was i sälber wäis,
          Und so wi s ischt. De muescht mr alles wüsse.
          Den wen i s gsäit ha, wäm-mr wider tanze
          Und luschtig sy wi a dr Bundesfyr.
          Und nochem Tanze... Hans, i wäis s halt nonig,
          I wäis s nid, Hans...
So het s de Sundigobe
          Vertraumet und die glänzige Fäde gspunne.
          Dur d Wuchen isch es gsünder, stercher worde,
          Und wen s nid gsi ischt, het s es emel ’glaubt.
          S het nid uf d Müedi gluegt und gmacht und gschaffet,
          Wi we men a dr Armbruscht d Schnuer vo Hand
          Is Schloß wil zieh, me zwängt und byßt uf d Zänd
          Und git nid lugg, wen s d Odere versprängt.
          So het s es dureghaue bis am Samschtig,
          Und z nacht het s gsäit: «Jez, Bäsi, isch es ’gunne,
          Iez glaubi, chönnti wol go tanze morn.»
          «Was tanze?» säit si, «s isch dr doch nid ärnscht?»
          «Wol, Bäsi, morn im Stärne; darf i goh?»
          Iez het em d Bäsi scharpf is Gwüsse gredt:
          «Mareili, dänk, was d säischt. Vor vierzäh Tage
          Hescht no vom Stärbe zellt. Iez witt go tanze.
          Dem säit me Gott versuecht!» Do feht s a briegge:
          «Iez hani so vil gschaffet sid em Sundig!
          Ir gsehnd doch, as i mag.» «Näi los, Mareili,
          Du bischt no chrenkner as es sälber wäischt.
          Was hescht drvo? En churzen Augeblick,
          E schöni Stund, drfür e Wuche z lyde.
          Wi doch die junge Lüt efange sind!
          Nüt gilt as d Wält; und wen en Ängel chem
          Und mitem goldige Schwärt vor d Töre stiehnd
53 Und säiti: ‹iez isch s gnue!› si hörte nid,
          Bis s hinderscht Päärli tod am Bode leg.
          Mareili, s isch mr häilig ärnscht drby:
          Es chönnt din Tod sy. S Läbe hanget dra.»
          «Und wen i stirbe dra! I mues go tanze.»
          «Das ischt e Sünd. Gott wel dr si verzieh!
          De gohscht din äigne Wäg. So säg den nid,
          Wen s böser chunnt, es häig dr s niemer gwehrt.»
Die Nacht het s gchutet i de Jurabärge
          Und großi Wulke gha; wi schwarzi Manne
          Uf schwarze Rosse händ si vorem Mon
          E Trybjagd gmacht, vorus di wyße Hünd,
          Und hindenoh e neui schwarzi Gschaar.
          Den isch de Vollmon wider häiter still
          Am Himel gstande wines großes Liecht,
          Wo i dr Häimet usem Pfäischter schynt.
          Me het nid gwüßt, was d Nacht dr Wält wil bringe,
          En schöne Sundig oder Sturm und Schnee.


 

 
