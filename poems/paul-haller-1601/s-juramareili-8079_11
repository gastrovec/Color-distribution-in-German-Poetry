
X


                             

S isch mornderigs es Wätter gsi, as d Hünd
          Und d Chatze gärn am Ofe ’blibe sind.
          Di junge Mäitli nid. Im Stärne händ
          D Trumpete gjuchset und de Baß het grumplet,
          Und gfrore het ekäis. Chuum zwüschem Tanze
          Het öppen äis am Pfäischter glost wi s macht,
          Und wi de Risel über d Schybe fahrt,
          Und gsäit: «Es haglet Chatzen uf dr Stroß.»
          S Mareili het dr Bäsi z obe gsäit,
          Es tanzi nid, s gieng aber gärn go luege:
54 «Gwüß bini wider do bis gäg de nüne.»
          S erscht mol het s dewäg gloge. I dr Chuchi
          Het s no chli gwartet, d Fallen i dr Hand,
          Und s ischt em gsi, so chön s nid usem Hus.
          S het a dr Tör no glost, öb d Bäsi dinne
          Zum Anni öppis säg, und bime Hörli
          Hätt s wider umgchehrt. Aber under äinischt,
          Wo s ghört, wi d Bäsi gäg dr Töre chunnt,
          Druckt s d Fallen uf und springt in Rägen use.
          «S ischt rächt, as d chunnscht,» het s Emmi gsäit im Stärne,
          «s wird guet, i säg dr s.» «Emmi, ischt er do?»
          «Natürli ischt er. Lueg er gfallt mr halt,
          I sprung em grad an Hals, wen s niemer gsecht!»
          «Was du? an Hals? I wett dr s roten, Emmi!»
          Und s Emmi lachet lut: «Du emel nid!»
          Jez het s Mareili halb verschrocke gsäit:
          «Er isch doch wäge mir do dure cho.»
          «Er? wäge dir? Do chunnt er, frog en sälber!»
          En große Burscht mit blondem Schnauz und Hor
          Chunnt uf si dar. Iez mues s Mareili lache:
          «Das isch doch nid...» Do Chunnt s em z Sinn, as niemer
          Sis Ghäimnis wäis, s wird rot bis under d Hor
          Und suecht im ganze Saal. S isch mänge Hans
          Drin ume ’gumpet, numen äine nid,
          Wo z erscht hätt sölle cho. Do sitzt s a d Wand,
          Wo s d Tör het möge gseh und luegt und wartet,
          Und d Musig het em wi mit Mässerspitz
          Sis Härz verwüehlt e langi bösi Stund.
          All mol, wen s Emmi anem duren ist,
          Het s gluegt und glachet und sin Wili gstupft.
          S Mareili het no immer ’glaubt, er chöm,
          Er mües no cho. Und erscht wo s nüni schloht,
55 Het s d Tränen abegschluckt und afeh tanze,
          Und alls vergässen obem wilde Spil.
          Je wilder daschte lieber! Im Galopp
          Gradus und z ringsetum, es glüehnigs Für
          Im bläiche Gsicht.
Im Stärnen überunde
          Het d Dili zitteret und d Pfäischterschybe
          Händ gchläfelet. «Es förcht äim bald, wi s goht,
          Het äine hinderem Schoppe vüre gsäit.
          Wen d Dili lies und uf is abechem!»
          «S wer gwüß nid schad für alls, wo drunder leg!»
          Het öpper gmacht, und de wo s gsäit gha het,
          Het gschwind de Huet i d Augen abe ’druckt.
          Z erscht het en niemer kennt; den underäinischt
          Het s Läbe ’geh: «De Fridel!» händ si grüeft.
          «Wo chunnscht du här?» «De Tüfel het mi ’brocht
          Er cha mi nümme bruche.» «Chum verzell,
          Wi händs di gstriglet z Länzbig äne?» «Glatt,
          Bis d Rolle wider wachse!» het er glachet.
          Iez sind di beschten umen ume ghocket,
          Und er het ärnschthaft gsäit: «I säg ech s, Manne,
          Det äne chunnt me z Ehre, we me wil,
          Und öppis glehrt het, wo nid jede wäis.
          Mir händ si agseh, as i gschyter bi
          As die, wo süscht vo do dert dure chöme.
          Drum händs mr vürsi ghulfe, z erscht i d Chuchi,
          Und den zum Schrybe. Glaubed s oder nid,
          De Herr Tiräkter het mi lieber gha
          As alli sant em Pfarer. Geschter z nacht
          Het s ghäissen, i chön goh. Do säit er zue mr:
          ‹Sie›, het er gsäit, ‹Sie chönnte bynis blybe,
56 Und z letscht Tiräkter wärde, wen i stirbe.
          Gwüß wäis me nid, wi s goh mues oni Sie.›
          ‹Näi, Herr Tiräkter›, hani zuenem gsäit,
          ‹S Zuetroue freut mi rächt, i danke höfli.
          S wer wäg dr Gmäin nid rächt. I mues go luege,
          As s Ornig git dehäim, i wil si lehre
          Solyder sy und d Sache zämeha.
          Dert isch min Platz. Do äne, Herr Tiräkter,
          Git s gwüß no äin, wo s besser macht as i›» —
          Z erscht händ si gläubig glost und s Mul ufgspehrt,
          Den het s es Glächter ’geh an allne Tische,
          As d Lampen a dr Dili gschwamplet het.
          «De Fridel und Tiräkter!» händ sie grüeft.
          «Hoch soll er läben! Herr Tiräkter hoch!
          E Flasche, Stärnewirt!» De Herr Tiräkter
          Het alli Ehren agnoh sant em Wy
          Und sini große Tate z Länzbig ’brichtet.
          De Stärnewirt het sälber öppis gwixt,
          Und lüschtiger isch ’gange weder dobe
          Bis Mitti Nacht. De Fritz het ’dirigiert
          Und prediget: «I wil ech lehre sufe
          Und s Züg verhuse! Schaffe müend’r, Manne,
          Und z Chile mit dr Frau und Psalme singe!»
          Und «Bravo, Herr Tiräkter!» händ si grüeft.
          Am zwölfi stoht er uf und trümlet use,
          Und woner ghört, wi dobe d Musig goht,
          Wi s schlyft und hopset und wi d Buebe juchse,
          So fahrt s em au i d Bäi und zieht en ue.
          De Wirt het grüeft: «I hulf do unde blybe,
          Wen äine gsoffen ischt!» «Was gsoffe?» gröhlet er,
          «Go tanze wili, d Freihäit wili fyre!»
          So springt er d Stäg uf.
57
Dobe vor dr Tör
          Sind Mäitli gstande. S äint, wo s d Stimm erchennt
          Und uf dr Stäge d Hor und d Auge gseht,
          Wo s früehner mängischt gseh het, geusset uf
          Und het si a dr Mur. — Er merkt no nüt,
          Und erscht, won alli Mäitli vorem fliehnd
          Und sys eläi gsi ischt, het er s erchennt.
          «Hetz Donner und... Mareili!» het er grüeft.
          S het halber tönt, wi wen en Möntsch vertrinkt
          Und halber wi us Freud. Er streckt em d Hand.
          S Mareili het nid glost und nümme gluegt
          Und d Stäg ab welle flieh, do packt er s fescht
          Am rächten Arm und wil em öppis säge,
          Und woner d Wort nid findt, so lachet er
          Mit bsoffnem Mul und macht en wüeschte Gspaß:
          «Was mäinscht, Mareili, wäm-mr zäme tanze?»
          Do luegt s en a, öb das sin Vatter seig
          Und ryßt dr Arm ewägg, d Stäg ab und furt,
          Und wi wen s d Gäislen ufem Rugge hätt
          Isch s häizue gsprunge.


 

 
