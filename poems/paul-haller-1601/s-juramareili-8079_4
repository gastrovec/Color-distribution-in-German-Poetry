
III


                     

Di nechschte Wuchen isch es i dr Hütte
          So trüeb und feischter gsi, wi wen im Winter
          Vo allne Bärge d Wulken abehange;
          Und doch het dusse d Sunne warm und häiter
          I d Gärte gschinnen und uf s Öpfelbäumli,
          Wo d Jockebärli bald händ welle falle.
          Dr Mueter het s no ’böset, zu de Wunde,
          Het s gschinne, wel e rächti Chranket cho.
          S Mareili het iez alles müesse mache:
          Im Anni z ässe geh, dr Mueter luege,
          Und wen si nid händ welle Hunger ha,
          Het s müesse Spüehli machen i dr Stube.
          Wol guet isch gsi, as niemer wäg dr Ornig
          Cho luegen ischt, süscht wer s em übel ’gange.
          Wo d Bäsi s Anni uf dr Schoos gha het
          Und gsäit het: «Bring en Strehl!» het s kene gfunde.
          Drum isch es, wo si äinischt i dr Chuchi
          Het welle hälfe, lieber gschwind go bschlüße;
          Und d Böden i dr Hütte händ nid ’glänzt
          Wi bi de Herelüt, und obem Ässe
          Het s mängischt fascht dr Chöchi sälber ’gruset.
          Und glych het d Bäsi gsäit: «Mit sächzäh Johre
          Macht es eläi, was mängs mit zwänzge nid.»
          So sind em d Tagen immer länger worde
          Und chürzer d Nächt. S het mängischt bis am zwölfi
          Nid wellen überue, und äinischt isch es
          Vertschlofe. S Liecht ischt us-, de Mon ufgange
          Und het i d Stube gluegt. Do het s de Chopf
          Uf beeden Armen i de Spuehle gha.
          De Mon het us sim bläiche Silberliecht
21 En fyne Schleier gwobe, het en lyslig
          Uf Tisch und Pfäischtersins und über s Chind
          I d Stube gläit, und es het wyter gschlofe.
De Sundig ischt em fascht wi Wärchtig gsi;
          Nid wägem Spuehle, wäge diser Arbet,
          Wo s gspaart gha het. Und wen z mittag scho d Lüt
          Vom Fahr här cho sind und am Hus vrby
          Mit neue Hüet und Röcke, isch s Mareili
          No wine Strubelhäx im Schöpfli gstande.
          Den händ si gluegt, die Mäitli us dr Stadt,
          Hochmüetig d Chöpf verdräiht und spöttisch gsäit:
          «Herrjeh, isch das e Hootsch!»
A some Sundig
          Ischt einischt s Hus au gar so äng und d Stube
          So feischter gsi. «jez, wen i use chönnt!
          All Lüt händ s besser weder i», het s gsäit;
          Und d Mueter, wo si s ghört, so het si s gschickt.
          Do isch es mit de Gspahnen usem Dorf,
          Und wo si a dr Stroß in äiner Räihe
          Am Börtli ghocket sind und gsunge händ:
          «Im schönsten Wiesengrunde», isch em gsi,
          S seig alls wi ame. Aber zmitzt im Lied
          Het s gmäint, es ghöri d Mueter. «Näi», het s ’dänkt,
          «Wen s öppis geb dehäim und i wer furt!»
          S ischt uf und drus, s het nümme glost und gluegt,
          Was hinde ’gangen ischt, und i dr Angscht
          Isch s über d Ächer ie und d Räben ab,
          Und erscht wo s d Hütte gseh het a dr Aare,
          So het s verschnufet.
22
A dem glychen Obe
          Het d Mueter zuenem gsäit: «Iez isch es fertig,
          S goht nümmen oni Hülf, mr müend a d Gmäin.»
          «Ja, fehlt dr öppis, Mueter? Machi näume
          Nid alles, was i sött?» «Näi, dynetwäge,
          Nid wäge myne. Lueg, du hescht ke Stund
          Zum Ruehje meh, du schaffischt di no z tod.»
          Iez isch s Mareili zu dr Mueter gstande:
          «Lue, schaffe wili gärn, das bi mi gwonet.
          Und wen is gueti Lüt wänd öppis geh,
          So wäm-mr froh sy. Aber nid a d Gmäin!
          Wäischt, was si säite zuen is: ‹Ihr sind Pack!
          Wer eue Vatter rächt und hätt er gschaffet,
          Ir müeßted nid von andere Lüte ha
          Und ab dr Gmäin cho frässe.› Zähmol lieber
          Eläigge luege, lieber Hunger ha
          Und schaffe win es Roß!» «Di arme Lüt
          Müend immer unde dure; leider Gottes,
          Mareili, s wird dr au nid anderscht go.
          Gang oder blyb, i cha nid sälber springe.»
S Mareili isch nid ’gangen, aber d Mueter
          Ischt gägem Winter immer chrenkner worde,
          Und wer s verstande het, het nümme gfrogt,
          Wo s Übel liggi; Scho sid mänger Wuche
          Sind d Wunde ghäilet gsi. Drfür ischt z nacht
          De Wueschte cho, und i dr Bruscht het s pfiffe,
          Wi wen e Sagi lauft im döre Holz,
          Wi wen en scharpfe Wind im schmale Chlaffe
          Ken Uswäg findt, wi wen s im Gloggestuehl,
          Eb s afeht lüte, gyret underem Säil.
          Vom Dokter het si nüt meh welle: «Dänk,
23 Was das für Chöschte git! Wo müem-mr s neh?
          De Dokter isch nid für di arme Lüt.»
          Das het im Mäitli tief is Gwüsse glängt.
          «He wer ischt gschuld?» hets bynem sälber gsäit,
          «Dänk niemer weder du, as d nid zum Amme
          Go heusche wit. E großi Sünd ischt das,
          As eusi Mueter nid emol en Dokter
          Und keni Mittel het. Jez mues s halt sy. —
          Den sim-mr uf dr Gmäin», het s wyter ’dänkt,
          «Und s erscht mol rüeft im zweute. Sim-mr gsi,
          So göm-mr wider... näi, das chani nid.
          I tue s nid, gang s wi s wel. I dörft de Lüte
          Jo nümme d Zyt abneh.»
Wo s äinischt wider
          Gstudiert het dra und fascht verzwyflet ischt,
          So isch em z Sinn cho, wen s zum Dokter gieng,
          Und sälber luegti: «Sonen Dokter ischt
          En ryche Her, wo gwüß echli cha warte.
          I säg em s halt, mr häigen iez kes Gält
          Und immer weniger, solang as d Mueter
          Im Bett mües sy und keni Mittel häig.»
          Wo s mitem Schwöschterli go Aarau ischt,
          Het d Morgesunne mitem Aarenäbel
          No Händel gha und het em s Chläid verzehrt,
          As d Fätze gfloge sind. Und wi im Früehlig
          Het abem Nußbaum bi dr steinige Brugg
          En Bufink uf dr Silberflöte pfiffe.
          Fascht hätt s, wo s obem Stäibruch duren ischt,
          Uf d Aaren use gjuchset. — Vor Mittag
          Sind d Chind durhäi und sind am glychen Örtli
          As Börtli ghocket näb dr Brugg und s chly
24 Het ’briegget, wil s Mareili ’briegget het,
          Und im isch gsi, s wett lieber nümme häi
          Und stärben underwägs. — Wo s mitem Anni
          Zum Dokter cho ischt und em ’bychtet het,
          So het er gsäit, es mües nid Chumber ha,
          Für das seig d Gmäin no do. «Jä näi, Herr Dokter,
          Mir wänd drum sälber zahle», säit s Mareili.
          «Jä lueg, si müend, do häm-mr s schwarz uf wyß».
          «Mir wänd drum nid» het s gsäit. «So?» macht de Dokter,
          «Ihr wänd drum nid! Do sind r gwüß di erschte.
          Den löhnd s halt sy und wärded sälber gsund.»
          Do het s em gschwind versproche, s gang zum Amme,
          Und er het gsäit, er wel den abecho.
S Mareili isch no jung gsi; mit em Briegge
          Het s Wehtue ’guetet und zum Troscht het s ’dänkt:
          «De Dokter chunnt doch emel, het er gsäit,
          Und hilft is, wen er cha. Wo wett er nid?
          Es wer doch trurig, wen en glehrte Ma,
          Wo sibe Johr gstudiert het, nid emol
          Es Mittel wüßt für sonen armi Frau.
          Im Amme sägi s halt, as s mit em Spuehle
          Nüt useluegt, wenn äis dehäimen ischt,
          Und as mr gwüß nüt wette vo dr Gmäin,
          Wen d Mueter schaffe chönnt.»


 

 
