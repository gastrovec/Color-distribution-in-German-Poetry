
I


                     

S het einischt ame lange Summersundig
          Am Himel no kes Stärndli vüre welle,
          Und d Sunne het si wines sperzigs Chind,
          Wo nid is Bett wil, gwehrt für under d Wält
          Und het di letschte Seck voll Gold und Silber
          Mit flingge Händen über d Matte gschüttet.
          No jedem Halm het s öppis möge ’bräiche
          Und jedem Stüdeli der Aare noh,
          Und jedes Strauhus, jedes Ziegeldach
          Het no es Aug voll Himelsliecht verwütscht.
          S ganz Schloßdach ischt im hele Für ufgange,
          Und a de blinde Pfäischtere vo dr Hütte —
          Im ganze Dorf het niemer anderscht gsäit —
          Isch s lödig Gold i Fäcken abeghanget.
          «Mareili, lueg wi das au goldig ischt!»
          Het s Anneli dr große Schwöschter grüeft,
          Wo mitem uf der Stroß nüdrächts to het.
          Und iez, wo s z springe chunnt und obsi längt
          Und mäint, es häigs scho packt, zuckts Gold i d Höchi
          Vom Pfäischter gägem Walmen und uf d Firscht,
          Bis nume s Chemi no es Chränzli het.
Am Aarebort händ d Wälle gwüehlt und gwalet,
          Es ewigs uf und ab, sind z gumpe cho
          Vo wytem und vo nochem. Witt si neh,
          So sind si scho vergangen und verruscht.
          S Mareili und sis Schwöschterli sind iez
          Am Ufer ghocket, händ di blutte Füeß
          Is Wasser gha und no de Stäine gstupft.
          «Mareili, lueg ä, wi si suber wärde!»
12 Het s Anni grüeft und wüetig mit de Hände
          Die brune Zähje wyß und glänzig gribe.
          Iez uf und s Röckli ab! Es springt im Hömli
          Uf Gras und Sand und übers Aarechees,
          Und d Schwöschter hets no gschwind am Hor verwütscht:
          «Zieh emel s Hömli ab, wen d bade wit!
          Lue, d Sunne schaffet nümmen über d Zyt.»
          Wer s iez hätt chönne gseh, wi s splitternackig
          I s Wasser ischt, hätt gwüß au müesse lache.
          Z erscht hets nid wyter as a d Wade trout
          Und ischt ab jedem Wällesprütz verschrocke,
          Wo gluschtig gäg de Chneune ’gumpet ischt,
          Bis s under äinischt pätsch! im Wasser lyt.
          Iez het s vo Furcht und Schüchi nüt meh gwüßt.
          S het d Schwöschter gsprützt und sälber anegha,
          Wen sin em hampflewys uf Buch und Rugge
          Und über d Hor und d Auge ’gäutschlet het.
          Und wen s vor Wasser nümm het chönne luege,
          So het s mit Arm und Bäinen um si gschlage
          Und gschluckt und gschnüpflet für dr Ote z zieh
          Und, we me gmäint het s brieggi, nume glachet.
S Tal uf het s zündt vom letschten Oberot,
          Wo d Sunnen ob de Bärge het lo hange,
          As d Stärne nid im Feischtere müese cho,
          Und usem Wasser ischt en fyne Näbel
          Dur d Stude gschliche bis a d Schachehöf.
          Im Dörfli het no do und dert e Mueter
          De letschte Chinde grüeft; und eusi zweu
          Sind vor dr Hütte no uf s Stägli ghocket,
          Wo s chüel gsi ischt und wo me d Aare gseht,
          Und wo me dichte chönnt, wen s äin verstiehnd.
13 Me gseht, wi s Wasser us der Wyti chunnt
          Und wäis doch nid wohär und nid wohi,
          Und wäis nid, het me s Häiweh oder nid.
          Me stunet lang und möcht au äinischt mit
          Den Ufere noh, wo s Matte het und Wald
          Und Stedt und Dörfer, under Brugge dur
          Und schöne Mäitlene, wo drüber göhnd.
          Und wyter abe bis is Niderland;
          Dert göhnd di große Schiff dur tiefi Wasser,
          Und s Meer lyt bräit, en Spiegel oni Rahme,
          So tief as d Sunne höch. Im flache Land
          Glüejht Sand und Stäi und d Müli lauft am Wind. —
«Goht s ächt no lang, bis d Mueter gchochet het?»
          Het s Anni welle chähre, aber d Schwöschter
          Nimmt s gschwind uf d Schoos, und säit em s Värsli uf:
«S Sünneli schynt
          Und s Vögeli grynt
          Und s Chälbeli zieht am Rieme,
          Im Oberdorf isch niemer,
          Im Underdorf isch Vogelsang:
          Du alti Frau, wi läbscht so lang?
          Ha gmäint, de seigischt gstorbe,
          Bischt wider läbig worde.
          Si hocket ufem Stüehli
          Und blätzet iri Schüehli...
Scho gnue vo dem? So los, wi d Aare ruschet!
          Iez singt si allne Chinden i dr Schwyz
          Es Liedli für is Bett. Si lauft und lauft
          Und mornemorgen isch si glych no do.»
          So händ si no es Wyli zellt und gluegt,
14 Wi s ’blitzt het, wen e Wällen usem Schatte
          Im Mon, wo chunnt, eggäge ’gumpet ischt.
          Händ glost wi s gwüehlt und gsprützt het näbem Fahr,
          Und wi im Schacheland vo wyt und wyters
          E Fröschemusig Tänz und Lieder spilt,
          Wi d Nachtluft schnufet a de Börtere noh
          Und z letscht de spötischt Vögelruef verlöscht.
Iez goht s im Hus wi Blitz und Wätterschlag.
          Es Gschrei, en Fluech: «Du Himelsackermänt!»
          S fallt öppis schwer, e Töre chrachet zue,
          Und s Liecht goht us, wo i dr Stube brönnt.
          Es Pfäischter springt und win es Leueghül
          Chunnt s us dr Hütte über d Aaren use.
          Den isch es totestill und s Hus lyt schwarz.
          Iez d Chind vom Stägli über d Stroß ewägg
          Is Nochberhus: «O chömed gschwind cho hälfe!
          De Vatter het es Mässer i dr Hand
          Und d Mueter lyt am Boden i dr Stube.
          O eusi Mueter! Hälfed, chömed gschwind!»


 

 
