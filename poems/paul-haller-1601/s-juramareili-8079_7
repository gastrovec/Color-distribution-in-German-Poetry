
VI


                 

«Mareili, goht s iez lang, bis d wider chunnscht?
          Het s Anneli am Bahhof gfrogt. Wi lang?
          Wi mängischt mues i iez eläigge schlofe?»
          S Mareili het em mit em Lumpe gwäiht
          Bis is Tunäll, und änevör het s gmäint,
          Es seig scho ab dr Wält. S isch drum no nie
          Eläi vo häime furt. Z erscht het s no niene
          Vil anders gseh as Bäum und Land und Matte
          Und Burelüt, wo d Wält vercharschtet händ
          Grad wi dehäim. Im nechschte Dorf d Fabrik,
          Wo d Schuehmaschine zable meh as hundert
          Im lange Saal hert a dr Ysebah.
          Den s Stedtli, wo me nüt as Cholehüfe
          Und Ysebähndler gseht. Und immer glych
          Sind d Jurabärge rächter Hand marschiert
          Mit bräite Halde, lange Gröt und Flüehne,
          Wo fräch und schön im blaue Himel stöhnd.
          Und lingger Hand isch d Aare früsch und läbig,
          Vil schmeler as dehäim, durs Tal ab grunne,
          Bis s under äinischt winen große Spiegel
          Am Bode lyt und grüen im blaue See
          Es Inseli, wo s schön wer, z zweune z wone,
          Und den en neue Spiegel, größer, schöner,
          E Stadt, es Schloß, e schöni alti Chile
          Und gechi Gasse zwüsche Bärg und See.
S Mareili het e wältschi Herrscheft gha.
          Drfür het d Chöchi «Ja» und «Gäw du» gsait.
          Das het s verstande. D Chöchi het em au
          Si Arbet zäigt, win alls i some Hus
35 Mües suber sy, me dörf kes Stäubli gseh.
          Die het s no anderscht gringglet weder d Bäsi,
          Und s het en Angscht usgstande, wen em d Böde
          Nid under sine Schuehne ’blibe sind!
          Dr Madam het s scho grad de Rock verdorbe,
          Wo s d Blatte het lo tätschen i dr Chuchi.
          «Quelle imprudence!» het s tönt, «la bête! la sotte!»
          Und d Chöchi het em s übersetzt: «Du Totsch!»
          «Do wäis ke Möntsch, wi luegen und wi tue»,
          Het s mängischt ’dänkt, und wen s nid Furcht gha hätt,
          Was d Bäsi säiti, wen s scho wider chem,
          Wer wäis, was s agstellt hätt! Mit aller Freud,
          Wo s gha het für i d Fröndi, wer s em iez
          Am wöhlschte gsi deheim, wo s härcho ischt.
Do isch es ame Sundig mit dr Chöchi
          Uf s Dampfschiff und as ander Ufer gfahre,
          Wo d Ort so glungnig Näme händ und d Lüt
          Nid wüssen öb si wältsch sind oder dütsch.
          Und ufem Schiff het d Chöchi gsäit: «Mareili,
          De mäinscht, es gang dr bös. I wil dr iez
          Vo mir echli verzelle. Euse Vatter
          Isch gstorbe, wo no käis von euse sibne
          I d Underwysig ischt. Si händ en z obe
          Tod ab dr Arbet ’brocht, und eusi Mueter
          Het nüt as s Hüsli gha und sibe Chind.
          Wyt ab de Lüte häm-mr gwont am Bärg,
          Wo niemer chunnt, ken Dokter und ken Pfarer
          Und wo dr niemer nüt i d Chuchi träit.
          Zweu Johr druf händ si d Mueter au vergrabe,
          Und i bi s eltischt gsi. Jez händ di chlyne
          Mir müesse folgen oder Hunger ha.
36 Dert hani glehrt, was schaffe häißt, Mareili,
          Und wen i iez echlin e resi bi,
          So wäischt wohär. Dert häm-mr äinischt d Buebe
          ‹Tyrann› a d Töre gschriben, aber glych
          Isch käis, wo hütt nid säiti: Du bisch gschuld,
          As s öppis ’geh het us mr. Alli sächsi
          Händ öppis glehrt und mache mr ke Schand.
          Iez händ si sälber Chind. I bi vo häime,
          Won alli duß gsi sind, i d Fröndi cho,
          Uf Bärn und den is Wältsch. Am ersten Ort
          Wer s rächt und luschtig gsi, dert hätt s mr gfalle;
          Es härzigs Chindli und e jungi Frau.
          Do stirbt is die, und i ha wyter müesse.
          Z erscht bini do im Wattland näume gsi.
          Dert hani aber nüt as d Sproch verdient;
          Und iez, Mareili, hani höcher welle.
          Es Hus mit bräite Stäge linggs und rächts
          Ischt z mitzt im allerschönschte Garte gstande.
          Dert händ si ame großi Gsellscheft gha
          Mit Lampium in allne Gartelaube
          Und tanzt bis z nacht. Und Gutsche gfahre sind si,
          Di chlyne scho, wo chuum händ chönne laufe!
          De Bueb isch gsi wi früsch vom Zuckerbeck,
          So wyß am Hals, und s Mäitli winen Ängel;
          De hättischt gmäint, es flüg, wen s gloffen ischt.
          I ha mi gmäint, as i ha ’dörfe luege,
          Wo s gschlofe het und as em bald druf abe
          Ha sälber ’dörfe s Bett und d Stube mache.
          Wen s schon es Chind gsi ischt, i han em gärn
          Uf s Wörtli gfolget, wen s bifohle het.
          Und das het s besser chönnen as di Alte!
          Gwüß, Chind, i dänken iez no mängischt a di,
37 Was us dr worden ischt und öb d’no läbscht. —
          Do isch dr elter Sohn i d Ferie cho.
          Und äinischt z nacht, de Mon het still und häiß
          Dur d Lade gluegt, so het mr öpper gchlopfet.
          I uf und mäine, s seig im Chind nid wohl.
          Do gspüri schon en häißen Arm am Hals,
          Und öpper säit mr lys und fräch min Name.
          Iez hani gwüßt wora! Dem hani s zäigt,
          Was d Bärnermäitli sind! Scho mornderigs
          Het d Madam um es anders Mäitli gluegt,
          Und i bi brav und suber usem Hus.
          Das het mr s to für s obenusewelle.
          Iez blybi won i bi. Lueg, wen i dänke
          As alli chlynen iez es Häimet händ,
          So freut s mi halt.» «Ihr, Chöchi», säit s Mareili,
          «Ihr söttet au hürote, wänd r nid?»
          Iez het si müeße lache: «Lueg det äne,
          Wo s Hüsli stoht — mr fahre dra vrby —
          Wont äine, won is Gmües und Anke bringt;
          De nehm mi hütt no, wen i sälber wett.
          Und dänk, en Burscht, wo feufezwänzgi ischt,
          Und i bi vierzgi gsi! Jez wäisi nid,
          Isch s wäg dr Hübschi oder wägem Gält.»
          S Mareili het si gstupft: «Ihr, säged jo!
          I möcht no luege, wen r Hochsig händ.»
          «Näi, lueg, Mareili, s got mr jetz wi allne,
          Wo müend go diene: we me gluschtig wer,
          So het me nüt, und niemer nimmt äin blutt.
          Und het me tusig Fränkli binenand,
          So isch me z alt.»
38
Iez sind si mit em Schiff
          Am Hus vrby und richtig stoht er dert
          Und het si gseh und gwunke mit em Huet,
          Und d Chöchi hetem mit em Lumpe gwäiht.
          «Näi!» säit s Mareili, «wen r doch nid wänd!»
          «Lueg, s freut äin glych», het d Chöchi zuenem gsäit,
          «Wen äine chunnt und säit: ‹I hätt di gärn.›
          Und gwunken isch no lang nid zäme’geh.»


 

 
