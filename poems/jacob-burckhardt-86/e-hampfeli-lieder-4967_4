
Alles vergebeds.


     
      S'sind alli Gasse still und s'Morgeliecht
        Stygt hübschli über Muur und Dächer;
        Der Brunne ruuscht; de trinksch noch, eb de gohsch,
        E Gsundheit us dym Lederbecher.
              Jetz selbe Fenstre noch e Blick, sie sind
          Mit grüene Jalousie bschlosse –
          Und jetze renn! de wychsch dym eigene Herz
          Nit us, und füehrsch mit zehe Rosse.
      Wohl schön isch's Birsthal, goldig glänze d'Flüeh
          In herbstlig küehli Tiefe-n-yne;
          Doch weisch, wer dir im Geist begegne wird
          Uf Berge-n-und uf Burgruine?
      Weisch, wem z'lieb, wenn de-n-ykehrsch um Mittag,
          De bständig luege muesch uf d'Thüre?
          Und uf em Heimweg, wehles Bild erschynt
          Us alle-n-Obewulke füre?
      Wohl müed kunnsch wieder, aber ohni Rueh.
          O flieh nur nimme! loß die Flamme
          Nur ruehig brenne, wo dy armi Seel
          Verzehrt! sie het e heilige Namme.


