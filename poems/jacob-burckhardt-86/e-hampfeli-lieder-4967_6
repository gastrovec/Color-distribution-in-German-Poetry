
E gheimi Underhandlig.


                   
      Cousine, Sie händ's gmerkt! ach goldeni Cousine,
        Sie händ's am Frytig gmerkt, i gseh's an Ihrer Miene.
        Nit wohr, Sie sage nyt? Es isch mer nit um mi . . .
        I bin us Yfersucht e rechte Dolbatsch gsi.
              »Was gmerkt?« – Sie wisse's wohl. – »S'isch guet daß Sie's bikenne.
          »'S isch lycht z'entdecke gsi, wer gseh het, wie Sie brenne,
          »Wil dä Losanner Herr emol Visite macht,
          »D'Bikanntschaft vom Welschland – myn Gott, do gitt me-n-Acht!« –
      I will mi zämmeneh. ^»Und nimme muusche? nimme
          »Vor jedem fremde Gsicht zündgüggelroth ergrimme?
          »Sunst isch es glych am Tag.« – Bis jetze-n-also nit?
          Cousine, gend Sie mer dä Trost zuem Heimweg mit?
      »I glaub, i weiß's allei. I ha mi bsunne sieder,
          »I ha nyt für die Sach und ha-n-au nyt derwider.
          »I schwyg. und wenn's mi au an alle-n-Ecke zupft!
          »Denn vomme Gheimniß isch no nie kei Mensch verpfupft.
      »Und wie's eim isch – i ka mi an mi selber bsinne –
          »Do lütet's Sturm im Herz; i glaub, 'S het noche grinne.–
          »Jetz, Vetter, froge Sie Ihr Gmüeth, das viel bigehrt,
          »Sind Sie, wie Sie do stehnd, der junge Thräne werth?«


