
Am Wiehnachtsfraufastemärt.


                 
      Der neu Kalender! b'schau en mit Respekt!
        Am Rand stehnd d'Märt, und d'Gricht, und d'Landesvätter,
        Und in der Mitti zwölfmol dryssig Tag
        Und schwarzi Neumönd mit bikanntem Wetter.
              Z'erst suech i jetz Dy Namme-n-uf! es goht
          E goldene Schyn um selbe ganze Monet.
          Derno, wenn föhnd im Summer d'Ferie-n-a?
          I mueß es wisse, 's isch e gueti Gwohnet.
      Sunst ha-n-i in de Wiehnachtsferie scho
          D'Landkarte-n-agluegt für die Reis im Summer;
          Die liebe Fründ studiere jetze dra, –
          I kumm nit mit, und 's macht mer wenig Kummer.
      Wo Du higohsch, das weiß i scho. Es lyt
          E Hus im Baselbiet, im grüene Schatte;
          Der Berg uf gseht me Stiegele-n-und e Hag
          Und Tannewald, der Berg ab nyt as Matte;
      Und dörthi nimmt Di d'Tante wieder mit,
          Und's Thal isch heilig – darf i nocheschlyche?
          Lueg, nur e-n-einzige strenge Blick vo Dir,
          So will i glych in alli Wälder wyche!
      Sunst käm i gern an mengem Nomittag
          Und füehrti Di ganz hübschli über d'Weide
          Berguf, wo d'Tanne-n-in de Felse stehnd
          Und d'Wasser sich zur Aar und Rhiwärts scheide,
      Wo d'Alpe glänze wie-n-e Rosekranz –
          Dört wurd' i bettle: ob De nit wellsch singe?
          Mer sind allei, me ghört vo nooch und fern
          Nyt as de Heerde-n-ihri Glocke klinge –
      Ob nit wellsch singe? mit der ganze Stimm,
          Die z'Basel unde halber muesch verstecke?
          Es schloft meng Echo ruehig im Gibirg
          Und ließ am liebste sich vo Dir erwecke . . . .
      Wo bin i aber? ach, Dezember isch's,
          Fraufastemärt, und duss e wahres Babel,
          Und d'Buurebuebe laufe d'Gasse-n-i,
          E jede-n-e Harmonica am Schnabel!


