
Deheime.


 
      Wie isch mer jetz die grossi Stube z'eng,
        Syt selbi Schmerze-n-yziehnd mit Gidräng!
        Wie luege mi die Büecher wo-n-i ha
              Vo dene Schäfte trurig a!
              Kei Arbet ruckt, und eb i's merke will
          Lyt wieder d'Stirn uf beide-n-Aerme still.
          Do gspür i wie mer's Bluet dur d'Schlöfe jagt,
                Wie's inner Leid am Herze nagt.
      I ka nit jomere, denn es schickt si nit,
          Keim Andre bring i gern my Kummer mit.
          Die lange-n-Obe, Herz, ergieb di dry,
                Sie wend allei erduldet sy.
      Die ersti Prob! – und wenn i's überstand,
          So bin i erst recht werth der liebe Hand.
          Und soll's nit sy, und trag i's ohni Ghül,
                So zwing i in der Welt no viel.


