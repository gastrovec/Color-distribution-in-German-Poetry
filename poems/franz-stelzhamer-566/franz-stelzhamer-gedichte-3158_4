

's Gläut
Franz Stelzhamer
Is Prámingá Gläut
      Hat bei weitn nöt den Klang
      Ázwia d' Glocken vo Zell
      Odá dö z' Ámpflwang.
's Kirerl is kloan,
      Wiar á Mensch mit vier Schua,
      Da is d'Ausstimm und 's Gläut
      Á leicht ausgibi gnua.
Do für mi hat das Gläut
      So án wunnásam Klang,
      Dáß i moan, wann is hör,
      I vonimm dös schen Gsang
Vo dá Muadá – gro lang!
      Bin in Wiagerl nu glögn
      Weil s'mi aners schier go nöt
      Hat einschláffern mögn:
»Schlaf, mein Kinderl, schlaf! Bist ä kloanä Graf;
      Hoch und nieder, arm und reich,
      Schlaffät sän mär olli gleich.
      Schlaf, mein Kinderl, schlaf!«
Und dö ganze kloan Jügát
      Aft kimmt má fürs Gsicht,
      Wiar á Kartengebäu,
      Das von Anpfnausen bricht.
An andersmol machts már
      Án andächtign Muat,
      Und dár Arm von eahm selm
      Glangt in d' Heh um án Huat.
Án andáne Kirá
      Mag läuten, wia s' will,
      Föst in Huat stöckt dá Kopf,
      Wiar in Eisstock dá Stiel.
Und wiedá wia d'Muadá
      Ruafts: »Bet, Fránzl, bet!
      Weil koan andáná Wög
      Für üns himmelwärts geht;
Denn zun Almosen göbn
      Woaß már ehntá, wos ghert
      Und á zwungená Fasttag
      Is á nöt viel wert!«
Aft bet i 'n Glaubn
      Und 's Grüaseistusmaria,
      Und schlog fleißi bon »Christás«
      Ans Herz und boig 's Knia.
Und wiedá für d'Augn
      Kimmt má d' Schulbuamázeit,
      Wo mi go nix so gro
      Ázwia's Beten hat gfreut.
Langeinzig aft luag i
      Und los vo mir hi
      Und kanns schier nöt dáglaubn,
      Dáß i öltá worn bi.
Awá gáhlings singt 's Glöckerl
      Á Gsang, das mi wöckt
      Mein Gott! 's Zügnglöckl is's,
      Das mi ollmol dáschröckt.
In Wirtshaus wirds stád,
      Olls voricht't sein Gebet,
      Aft geht 's Fragn an rundum,
      Wens denn heut meh angeht?
Das und das! hoaßt -ja geh,
      Kann ja dená nöt sein!
      Ham in Sundá nu brácht't
      Awá mir föllts aft ein:
Dáß i öltá worn bi,
      Meine Leut nimmá hab,
      Und mä Huimát isz' Schildern
      In Freidhof eahn Grab!
Drum macht má das Läuten
      Mein Herz aft so schwár,
      Dáß i ollmol schier wünsch,
      Wann dert i gstoribn wár!
Awer olls nimmt án Endt
      Und iads findt sein Ziel,
      Und so trag i hald 's Löbn,
      So langs Gott haben will.
Dnetter oans wár mein Wunsch,
      Und á Wunsch is ja frei;
      I mechtz' Schildern bograbn
      Lögn bon Müaderl hiebei!
Dö wöckt mi, wann s' blasen,
      Und láßt mi nöt hint,
      Suacht alle neun Himmel
      Aus, bis s' mi findt.

