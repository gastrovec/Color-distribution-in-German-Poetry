

Franz Stelzhamer
's Gottsnam
Mein Muader is frumm
      Und ihr Wunsch wár halt das,
      Dáß ih endling ámal
      Von mein' leichtn Lebn laß.
Jung hat sie's net gspart,
      Hat alls Mögliche tan,
      Dáß á rechtschaffner Bua
      Aus mir wurd und á Mann.
Hat már häufte Gebeder
      Und Sprüchln einglernt
      Und hat gmoant, dáß s' mar weiláds
      Gro heilsam sein werdnt.
Aber mein! Die Gebeder
      Und Sprüch nah der Zeil
      Sán alle hübsch lang,
      Han zum Sagn net Dáweil.
Gern spat kimm ih schlafn,
      Schön fruah soll ih áf;
      Ih han oft noh kám d' Hosn an,
      Schrein s' már schon: láf!
Und wia's aft mitn Betn ist,
      Fallt enk leicht ein –
      Wird á ebbá bei enk
      Net viel anderstá sein!
»Aber wannst schon net kleckst,
      Nan und geht dár kloan zsamm;
      Mach a Kreuz und an Seufzer
      Und sprich: ›In Gottsnam!‹
Wár 's Betn á besser,
      Der Deanst geht bevo,
      Es is auf der Welt
      Halt schon oanmal áso!«
Á sodl hat d' Muader gsoat.
      Ih han már's gmerkt
      Und neamt glaubát, wia gro
      Oan' das Gottsnam stärkt.
Wann mih d' Arácht verdroißt,
      Wann ih fäullenzn will;
      Wann már d' Menscher in Kopf liegn
      Und 's Dráhbredlspiel;
Wann ih Freidá und Samstá
      A Fleisch essn möcht,
      Wann már 's Beichtn um Aostern
      Net glegn ist und recht,
Wann ih bös bin und fluach
      Und schlüag alls gern zsamm,
      Da Fällt már auf oanmal
      Ein –: ›In Gottsnam!‹
›In Gottsnam!‹
      Und mein Muader steht da,
      Tuat á Deuter und ruaft:
      »Gib im Bösn net nah!«
Aft beicht ih und arácht
      Und schlag nixe zsamm,
      Laß 's Dráhbredl und d' Menscher
      Und 's Fleisch – in Gottsnam!
Gar weng, was má tuat
      Und ah därf, reimt sih zsamm
      Mit den winzigkloan' Spruh –
      Mit den liabn Gottsnam!
Aber wann es sih reimt,
      Aftn tua's á grad gschwind,
      Denn aft is's, wannst es net tuast,
      Á dámische Sünd!
Und wann ih ámal heirácht
      Und kriagát á Suhn,
      Der áh á weng leicht ist
      Zwier ih oder – du;
So mach ih's mit eahm,
      Wia's mein Muader hat gmacht,
      Hoaß'n bittn und betn
      In der Fruah und áf d' Nacht.
Hoaß'n bittn und betn
      In der Fruah und áf d' Nacht
      Und áh, wann er ebbs anhebt
      Und ferti hat bracht.
Und fällt er net weider
      Was d' Äpfl von Stamm
      Und reimt, wia sein Vader,
      Á Gsangbüachl zsamm;
So siacht er, wia's anhebn
      Muaß zun Gottekám –
      Nettá so wia das meine:
      Mitn liabn Gottsnam!

