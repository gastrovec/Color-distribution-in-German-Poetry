

Franz Stelzhamer
Alls in Ehrn
Alls in Ehrn
      Hat Gott gern:
      Mit der Zung und mitn Händn
      Sollst alls áso wendn,
      Dáß er's sehn därf und hörn.
Á Gsang in Ehrn
      Hört Gott gern;
      Aber Sausángl dichtn
      Und d' Leut ausrichtn,
      Das hört er nit gern.
Á Tanz in Ehrn
      Siacht Gott gern;
      Aber tanzn, bis's Tag is,
      Bis nix mehr in Sack is,
      Das siacht er net gern.
Á Trunk in Ehrn
      Gstatt' Gott gern;
      Aber wann sih oans gar tränkt
      Und nix schreit als: »Eingschenkt!«
      Das mag er net gern.
Á Gspiel in Ehrn
      Duldt Gott gern;
      Aber enker: kloan Aklaubn
      Und enker: roan Ausraubn,
      Das will er net gern.
Á Liab in Ehrn
      Leidt Gott gern;
      Aber Vogl, ih kenn dih,
      Du gehst áf 's Lebendi!
      Das hat er net gern.
Schön alls in Ehrn
      Hättst es gern;
      Aber, mein Herr im Himml!
      Der Mensch is á Lümml
      Vergißt á d' Ehrn –
Af d' Ehrn, á d' Lehrn
      Oft und gern.
      Wird hint und vorn faihli
      Und saili, glücksaili
      Möcht doh an iads werdn!

