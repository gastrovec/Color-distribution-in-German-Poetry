

's G'sángl vo dá Fremd
Franz Stelzhamer
Von München aus 1835 an seine Freunde in der Heimat gerichtet.
Bin weit wög von enk,
      Bin go z' Münichár om;
      Awá tausendmol denk
      I áfn estreihá Bom.
Áfs estreihá Land
      Und áf d' estreihá Leut;
      Awá na, mi hat blangt
      Hald in d'Fremd und in d'Weit.
Denn koaná woaß 's gwiß,
      Wo sein Glücksgrásl groant,
      Und dá suacht á hald d' Wies,
      Wo 's gen steht, dáß á moant.
Oft stánds vo dá Nas,
      Awá glaubn tuat ás nöt,
      Wáschelt umár in Gras,
      Bis á d' Schuasohlná zöt.
Und kimmt er aft z'ruck
      Und wills brocká schen stád,
      Hats 'n Nachbaun sá Öchsel
      Schan g'schlückt und vodáát. –
Bin weit wög von enk,
      Bin go z' Münichár om;
      Afá tausendmol denk
      I áfn estreihá Bom.
Und i kann enks hald sagn
      Was i sag, das is woh!
      Tuats boleibe nöt klagn,
      As is ollwögs á so:
Viel Leut und weng Geld,
      Und weng Geld und viel Leut,
      Und á kloanbschißne Welt
      Und koan Aufrichtikeit.
Und der öbbás hat,
      Hat koan Bom und koan G'nüagn,
      Und dásell, der nix hat,
      Kann á leichtli nix kriagn.
Schene G'wándung, guats Löbn,
      Und án Herrn spendirn,
      Allweil nehmá, nia göbn,
      Á weng grübeln und stirn –
Á so is 's bon enk
      Und á so is 's da á,
      Ás is námá schier z' weng,
      Dáß i 's Hánderl umdráh.
Bin weit wög von enk,
      Bin go z' Münichár om;
      Afá tausendmol denk
      I áfn estreihá Bom.
Mir estreihá Leut
      Und mir estreihá Bluat
      Findens nia in dá Weit
      Go so extárá guat.
Mir hán insá Rua,
      Insán Frieden schan g'wehnt,
      In dá Weiten gehts zua
      Ha, das is ahne End!
Awer i laß 's hald gehn
      Und frag nixö dánah
      Und sag überall schen,
      Wann mi"Na" zimt, J – a!
Awá huimli, da freu
      I mi nárrisch áf enk,
      Wo i aft wiedá schrei,
      Wiar i aufrichti denk.
Und á so kimm i aus,
      Wann i wodáwöll bin,
      Geh á Weil inn und aus
      Und aft wiedá dahin.
I brauch á koan Haus
      Nöt, koan graoß's und koan kloans,
      Na und wirds ámol aus,
      Aften kriag i schan oans.

