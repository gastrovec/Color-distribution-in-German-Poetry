

Franz Stelzhamer
Dà bluehadö Kerschbàm
Ollweil kreuzlusti
      und trauri gar nie,
      i steh dà wier dà Kerschbàm
      in ewigà Blüe
Enk freili wàrn d' Kerschen
      schan liebàr als d' Blüe,
      awà losts, dö klain'n Keferl
      und andern lieben Tier,
dö wurln und woiseln
      auf mir umàdum,
      ham iehn Gschàft und iehn Kürzweil
      und singàn sumsum.
Und iehnà Sumsum
      is nöt gscheit, is nöt dumm,
      is nöt sündt, ist nöt frum,
      awà iehn ist halt drum.
Enk freili wàrn d' Kerschen
      schan liebà als Blüe,
      awà gelts, dö klain'n Keferl
      und andern liebn Tier,
was fragn dö um d' Kerschen,
      iehn Welt is dö Blüe,
      was s' nöt frössen und z'knerschen,
      Mensch, das ghört erst dir.
Drum ollweil kreuzlusti
      und trauri gar nie,
      i bleib stehn wia dà Kerschbàm
      in ewigà Blüe!

