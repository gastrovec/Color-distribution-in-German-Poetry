

D' Sternreuspán
Franz Stelzhamer
Wiar i nu bo dá Nacht
      Gern mit 'n Vadán bin g'rennt,
      Und kloan, wia már is,
      Nu nix gwüßt han und g'kennt:
Da hat má das Ding
      Hald so überaus g'folln,
      Is áf oanmol öbs Foirigs
      Von Himmel wögg'folln.
»Je, Vadá, wos is 's denn?
      Hán, wos denn, hán, hán?«
      »Á Stern hat sö g'reuspert,
      Wos wirds denn sist sán!«
In Wintá hat d'Muadá
      Zun Spinnrádl gschaut,
      Hat Tag und Nacht g'spunná,
      Dö müahsame Haut!
Mein Vader is á sodl,
      Viel rödn tuat á nöt;
      Awá wahr is und guating
      Sor oft á wos röd't.
Drum han i már aft
      Á koan Frag mehr votraut,
      Han ná huimli bo mir
      Á so üwáschi g'schaut.
Gschaut hin und gschaut he,
      Und so záh han i páßt,
      Wo nöt bald wieder oaner
      Á Reuspán folln láßt.
Áf Hosen und Pfoad
      A zwen Strizeln ins Haus,
      Und aft erlá zun Hingöbn
      Á weng troat nix aus.
Und wias aft á häusligs Leut
      anz'schická woaß
      Áf d' Nacht, zwögn án Liacht
      Is s' zun Nachbaun in d' Roas.
Da hams dö zwoa Weiber
      A soder ausg'macht:
      Dáß án iade sán Liacht brennt
      Dö andertö Nacht.
Und i han natürli
      Mi á dázua gsöllt;
      Han eahn g'lösen á Weil,
      Sö habnt Máhrl dázöhlt.
D' Rödá ham burrt
      Und dá Haspel hat g'kracht,
      Und mir ham üns vozöhlt,
      Is bald gwoant worn, bald g'lacht.
Awá hau, wann i 's Schmátzen
      Anhöb, wiar i bi!
      Da vogiß i áf d' Haupsach
      Und schmátz hald dáhi.
Dös Ding da von Spinná
      Häd go nix da z' toan;
      Zu dá Gschicht g'hert ná 's Hoamgehn
      Von Spinnár álloan –
Da han i – ös kennts schan
      Mán gaffátn Brau! –
      Hald á G'äuglát gögn Himmel
      Vobracht und á G'schau –
Zwögn á Man ha i mi go
      Á so awunern g'kinnt:
      Dáß eahm koaná nöt z' langsam
      Geht und á koans z' gschwind.
Wann má geht, geht ár á,
      Wann má steht, steht ár á,
      Und jawohl dáß á sámt
      Wann oans nu á so fámt!
»Drum hüat di«, hat d' Muadá
      Gsoat, »und stöll nix an
      Bo dá Nacht; überall hin
      Vofolgt di dá Man!
Dö anern Buam sungán,
      Triebn Kürzweil und Gspoaß,
      Und dir wur untán Manschein
      Bald fröstlát, bald hoaß!«
Wia má d'Muadá so prödigt
      Hat, stehát in Schnee,
      Han i gáhlings án Schroa tan
      »Je, Muadá, je, je!«
Han deut't mitn Händen
      Und d' Finger ha i g'röckt,
      Han völli má Muadá
      Das keut mi! – dáschröckt.
Und was is 's gen gwön'?
      Mein, ös denkts enks voneh
      Á Stern hat sö g'reuspert
      Dal obn in dá Heh!
Awá ganz wos dá Vadá,
      Ganz aners und wert,
      Wia mi zimmt, dáß más hert,
      Hat más d' Muadá dáklärt.
»Wos wern denn á d'Stern«
      Hat s' gsoat – »anástá sán
      Als wos iiisánö Liachtá,
      Dö brináten Spán?brennender Span: damals die übliche Beleuchtung
Und á Span muaß sö reuspern,
      Sist gát á koan Schein,
      Und dá Teuxel mach 's G'spunst
      In dá Finstánuß fein!
Denn dö Dirná da obn
      Mein, das is nöt á so!
      Spinnán nöt ázwia mir
      Ägrad Weri und Ho.
Wo náhmán denn d'Kindá
      Ahne Wutzel und Droll
      Eahr g'ringáláds Haar her
      Und d'Lámpel eahn Woll?
Wer gwándát denn 's Vieh
      Und wer spun dö fein'n Fádn
      Für d'Spinnán und Würm,
      Wanns dö omád nöt dádn?
Awá na, weil sis toan,
      Sagn má Geltsgott dáfür,
      Und iaz láff má gschwind hoam,
      Franz, mi schláfert schan schier!«
Awá mi hat nöt gschláfert,
      Han nu dö längst Weil
      Mánö Augn voll Vowunern
      Äfgrissen und 's Mäul.
Und wos d' Muader in dár Eil
      Mir zun sagn hat vosámt,
      Das hat már in Schlof
      Bo dá Nacht dázua trámt!
Han g'sehá, wia d' Spinnrádl
      Und d' Dirnán ausschaun;
      Und wias is und wias zuageht
      Bon – Sterndlfeldbaun.
Und bold dráf vo mir selm
      Han i 's Spinná dálernt
      Und han gspunná, dáß weng
      So án Fad'n spinná wernt.
Und d' Muadá hats g'wundert
      Und gfreut hat s' das Ding,
      Dáß i ár á weng beihilf
      Zun müahsamá G'wing;
Und 'n Weibern in Dorf
      Hat se 's ollen vozöhlt,
      Wiar áf oanmol ihr Bua
      Sö so handsam anstöllt!
Denn sist is már alls,
      Wos án Arácht ná hoaßt,
      Und bo der sö án aners
      Ná tándelt und g'spoaßt,
Go nöt einz'bringá gwön,
      Und á Gscherát und Müah
      Ha i dá Muader angmacht
      I vogiß ihrs á nia!
Und wann i öbs lernát
      Und truag má wos ein,
      I schickáts dá Muader
      Und schrieb: »Das ghert dein!
Du hast má dein Sácherl
      Dös moaste anghengt,
      Und i han dá mein Löbtá
      Nu go nixö gschenkt.
Boleibi nöt sparn,
      Muadá, nimms nár und káf,
      Tua dár endling ámal
      Ár án guaten Tag áf!
Denn á freundligá Tag
      Süaßelt wochálang nah,
      Gát dá Weritagsuppen
      An liablingá Gschmah.
Wer woaß 's, wia langs daurt,
      Und wer ollweil furt traurt,
      Der soll liabá nöt sein,
      Odá geh, grabts 'n ein!
Nimms an als á Schuld,
      Und vozweifl nöt ganz,
      Wann dö schlimmá Leut sagn:
      Ás is nix mit dán Franz.«
Á so dád i schreibn
      Übá kurz odá lang,
      Awer iazt laß is bleibn
      Und sing furt in mán Gsang.
Dö Sternreuspángschicht,
      Wia más d'Muadá hat gsoat,
      Han i glaubt lange Jahr
      Und han neamd mehr drum gfroat.
Awá gáhlings ámol
      I bin graoß worn dáweil
      Renn i just übers Fel
      Zu mán Schatz in dár Eil;
- Is á hoadánö Nacht gwön
      Und völg á weng frisch,
      Hán dá d' Sternreuspán gflogn
      Links und rechts á wisch wisch –
Da hat már mit oan
      An dá Muadág'schicht graust,
      Und dáß 's dutscht hat áfs Hirn
      Ha i mi g'schlogn mit dá Faust!
Geh roas' mit dán Spinná,
      Dö spinnán schan recht! –
      Der dort fámt übers Fel
      Azwiar i – is á Knecht,
Á Manscheinguats-Bua
      Aus dá Blolándlpfarr,Ein Bursch aus dem Mondscheinhof der blauen Himmelslandschaft
      Und i bin, weil igs glaubt han,
      Á kindischá Narr!
Á rennt zu sán Schatzerl,
      Wiar unsároans rennt,
      Und ás brennt 'n sán Kopf,
      Ázwia mir dá mein brennt.
Iatzt is á schan drinát,
      Hau, siagst ás, schau hi!
      Und wia fraoh dáß ár is!
      Sie bußt eahm und er sie.
Na, so bußts enk und liabts enk;
      Awá, Sterndl, seids g'scheit!
      Dáß enk öbbá dö Nacht,
      Wann dá Tag kimmt, nöt keut!
Äs sán schan griua Leut
      Und sán schan gnua Stern;
      Awá liabn kinnts enk döstwögn,
      Nur toats es in Ehrn!
Á Druckerl, á Bußerl,
      Á freundli gsoat's Wort
      Is á Freud áf dá Welt
      Und – in Blolándl dort –
Hujuhu! und mein Schatz
      Hat mein Juchátzá g'kennt,
      Is so schnell wiar á Stern
      Übás Feld áffá g'rennt –
Und – mein Gsángl is aus!
      Denn i han enks vozöhlt,
      Und ös wißts iazt, wos 's is,
      Wann á Sternreuspán föllt.

