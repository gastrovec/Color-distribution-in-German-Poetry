

Franz Stelzhamer
Freud und Load
D'Freud is so gschami
      und flugs is s'dahi,
      wiar a Bissen, schen pflami,
      wann i hungeri bi.
Awa 's Load is a Brockar,
      und wann an oans schlickt,
      lat a drinn wiar Nokar
      und druckt oan' und zwickt.
D' Freud is a Vögerl
      und singt, wann's neamd hert;
      awa mitten af'n Platz
      stöllt sö's Load hin und plärrt.
D' Freud guckt ausn Augnan
      Vastohlna herfür;
      awa's Load richt't sö ein
      dös ganz Gsicht zun Quartier.
D'Freud faribt oan d'Wangerl
      schen resalat rot;
      awa's Load druckt oan's Herz ab
      und würgt oan tot.
D' Freud ghert fürn Himmel,
      ma kennt eahm's glei an;
      awa's Load ghert für daher,
      sunst wollt neamd davan!

