



Klaus Groth
Regenleed.


         
Regen, Regen, drus',
      wi sitt hier warm in Hus'!
      De Vageln sitt in Bom to kurn,
      de Köh, de stat an Wall to schurn:
      Regen, Regen, drus',
      wi sitt hier warm in Hus'! 
      Regen, Regen, rusch,
        wa rükt dat ut den Busch!
        De Blöm, de hangt so slapri dal,
        de Böm, de röhrt de Blaed ni mal:
        Regen, Regen, rusch,
        wa rükt dat ut den Busch!
Regen, Regen, sus'
        vun baben op uns Hus,
        vunt Dack hendal in striken Strom
        un lisen ut den Eschenbom:
        Regen, Regen, sus'
        vun baben op uns Hus.
Regen, Regen, rull,
        bet alle Gröben vull!
        Denn lat de Wulken aewergan,
        lat de Sünn wedderkam';
        Regen, Regen, rull,
        bet alle Gröben vull!


