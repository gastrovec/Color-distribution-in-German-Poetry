



Klaus Groth
Min Jehann.
(Des Dichters Bruder)


     
Ik wull, wi weern noch kleen, Jehann,
            do weer de Welt so grot!
      Wi seten op den Steen, Jehann,
            weest noch? bi Nawers Sot.
                  An Heben seil de stille Maan,
                  wi segen, wa he leep,
                  un snacken, wa de Himmel hoch
                  un wa de Sot wil deep. 
      Weest noch, wa still dat weer, Jehann?
              Dar röhr keen Blatt an Bom.
        So is dat nu ni mehr, Jehann,
              as höchstens noch in Drom.
                    Och ne, wenn do de Scheper sung
                    alleen int wide Feld:
                    Ni wahr, Jehann? dat weer en Ton!
                    De eenzige op de Welt.
Mitünner inne Schummertid
              denn ward mi so to Moth.
        Denn löppt mi't langs den Rügg so hitt,
              as domals bi den Sot.
                    Denn dreih ik mi so hasti üm,
                    as weer ik nich alleen:
                    Doch allens, wat ik finn, Jehann,
                    dat is – ik sta un ween.


