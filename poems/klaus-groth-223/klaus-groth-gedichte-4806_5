



Klaus Groth
Dagdeef.


   
Doer Busch un Brok to snekeln,
      mi in de Sünn to rekeln,
      dat sünd min besten Toeg;
      un mank de Blöm to dangeln
      un oppen Knüll to rangeln
      dat is min gröttste Hoeg.
      Inn Krattbusch mank de Böken
        in Schatten liggn un smöken
        dat is min Husbedrif;
        un lingelank bi'n Quellborn
        to drüßeln ünnern Sleedorn
        dat quickt mi Seel un Lif.
Wa nett dat Water risselt,
        wa sach de Bloeder pisselt,
        wa rükt dat Holt so grön!
        De Drossel fleit so nüdli,
        ick reck mi so gemütli:
        Wa is dat wunnerschön!
Un ward mi oppe Duer
        dat Utraun gar so suer,
        un geit de Sünn to Beer:
        So stopp ik noch en Broesel
        un schumpel na min Koesel
        un denn – na denn ni mehr.


