



Klaus Groth
Winters Anfang


         
De Snee ut 'n Heben
      kummt eben, alleben
      in Grimmelgewimmel
      hendal ut'n Himmel,
      hendal ut de Wulken
      as Duben, as Swulken,
      as Feddern, as Dun'
      op de Hüs, op 'n Tun,
      as Dun' un as Feddern:
      Fru Meddern! Fru Meddern!
      Herinner! Krup ünner
      un roop alle Kinner!
      De Höhner, de Küken!
      Schüllt kamen, schüllt kieken!
      Schüllt kieken un sehn,
      de groten, de kleen'n
      alleben, alleben
      den Snee ut 'n Heben.


