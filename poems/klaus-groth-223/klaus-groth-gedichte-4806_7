



Klaus Groth
Aanten int Water.


             
         
Aanten int Water,
      wat vaern Gesnater!
      Aanten in Dik,
      wat vaern Musik!



De Wart is wat heesch: Wat wat wat schüll wi eten?
Murt, inne Murt, inne Grund is dat fett!
      Höja! de graue fangt lud an to reden;
Quark un warm Water! Un alle ropt mit.




Aanten int Water,
      wat vaern Gesnater!
      Aanten in Dik,
      wat vaern Musik!



De Rünnsteen hentlank all int Trünneln un Snappeln!
Barbeent un plattföt un jümmer vergnögt!
      Hier is de Kaekenguß! Beersupp mit Appeln!
Wackeli, gackeli – süh, wa se sökt!




Aanten int Water,
      wat vaern Gesnater!
      Aanten in Dik,
      wat vaern Musik!



Nu oppen Wall! un nu ropt wie de Günner!
      Nu kamt se an, un nu gift dat en Snack.
      Nu fleegt wi dal, un nu dukt wi uns ünner!
      All dat warm Water löppt blank vunne Nack!




Aanten int Water,
      wat vaern Gesnater!
      Aanten in Dik,
      wat vaern Musik!



Wat wat wat wüllt wi? Nu wüllt wi na'n Misten.
      Hör! se döscht Weten! Wi krupt daer de Rill!
      Kamt man! man sachden! op Töntjen! mit Listen!
Nückt mit den Kopp, un et gau, un swigt still!




Aanten int Water,
      wat vaern Gesnater!
      Aanten int Stroh –
      wat vaern Halloh!



Dar kumt de Kaeksch! Neiht man ut, brukt de Flünken!
      Hoch aewern Tun un koppheister na'n Dik!
      Swimm' as de Pocken, un flegen as Lünken,
      klok as en Minsch – un so dick! un so dick!




Aanten int Water,
      wat vaern Gesnater!
      Aanten in Dik,
      wat vaern Musik!


