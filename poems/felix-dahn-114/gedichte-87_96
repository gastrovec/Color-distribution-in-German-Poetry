
Schnada-Hüpfel zum Deutschen Schützenfest in München.


               
Vom Pregel an d' Isar
            A Schnada-Hüpfei! –
        Is no gar nie oans g'flogen: –
            Jetzt fliagt oans ge glei!
        Vom Pregel an d' Isar
              Is sakerisch weit:
          Aber d' Lieb hat die Scheiben
              No gar nie net g'feit.
Bei enk rauschen d' Latschen,
              Bei uns rauscht die See:
          Enk bringt der Lanks Bleameln,
              Aber uns bringt er – Schnee!
Bei enk rauschen d' Latschen,
              Bei uns rauscht 'es Meer!
          Und Ees trinkt's net weni: –
              Aber hier trinken's mehr! –
Bei enk schiaßt ma Gamseln,
              Bei uns Elch' und Wölf':
          Und bis ihr sechs Maß trinkt, –
          Da trinken's hier zwölf! –
Glaubt's nur nie koan Preißen,
              Daß er weniger trinkt:
          Unser oans muaß si' fleißen,
              Daß er dee nieder zwingt.
Mir trag'n bis Johanni
              An Bärenpelzrock,
          Und der Mai-Trank am Pregel
              Is a siedhoaßer Grog! –
Hier lob' i meine Baiern
              Und spöttel 'en Preiß:
          Bal i hoam kimm an d' Isar, –
              Mach' i's umkehrt mit Fleiß!
»Zur Versöhnung der Stämme!«
              Hoaßt ma dös in der Schrift:
          Mit dem sölln mach' i's allzwoa
              Auf mi selber voll Gift!
Mit dem Schimpfen und Loben
              Auf Baiern und Preiß'n: –
          Auf d' Letzt wern's mi allzwoa
              No außi schmeiß'n!
Es macht nix! Es schad't nix!
              Jetzt sam mer beisamm:
          Und 'en bessern Bruader
              Kan koaner net hamm.
Und halt'n mer fest zamma
              Mit Sabel und Bix:
          Na thuat uns koa Teifi
              Und koa Ruß thuat uns nix!
Und die Östreichler drüb'n
              Und die drent im Tiroll, –
          Die g'hören no dazua:
              Na geht's schon: »woll, woll!«
Aber besser is 's allmal
              Als di blutige Pirsch
          Wettschiaß'n schö friedli
              Auf Stand'scheib'n und Hirsch.
Und i wünsch' enk – nach'm Schiaß'n! –
              Guats Bier – gut'n Hamor:
          Durst brauch' i net z' wünschen –
              Den habt's schon ehvor! –
Und i wünsch' alle Deutsch'n,
              Was da Schütz haben muaß:
          Feste Hand, scharfe Aug'n
              Und 'en standhaften Fuaß.
So! fliagt's jetz'! ihr G'sangeln,
              Ueber Wasser und Land
          Und grüaßt's mar in Münka
              Die Leut' all' beinand!


