
Georg Bötticher
Nich kleen Baris!


Daß Geehde Leibzg ä Kleen-Baris genannd hat,
      Das will un will mr ganz un gar nich bassen.
      Entschuldgen gann sichs heechstens damit lassen,
      Daß Geehde ähm das Ding nur halb gegannd hat. 
      Denn das sagt wohl ä jeder, der Verstand hat
        Un je de imbosanden Menschenmassen
        Sich drängeln sah in Leipzigs breiden Gassen:
        Das is ä Rummel, der de Fuß un Hand hat!
In den Gewärge gehts um Gobb un Gragen,
        Da leefste nich etwa – de wärscht gedragen –
        Das steeßt un schiebt un schreit un querlt un treibt sich!
Das genn se in Baris nich besser gennen!
        Drum, meen ich, richtger wärsch, Baris zu nennen:
        »Ä ganz klee bißchen umfangreichres Leibzig!«


