
's Vorurdeel


           
D'r ahle Musterzeechner Stechen
      Is schlecht uff de deutschen Fabriken ze sprechen.
      »Da heeßt's immer ›deitsche Gunstindustrie‹ –
      Awer deitsche Muster – wär gooft'n die?
      Aus Frankreich muß so ä Muster gomm –
      Da finden se's scheen – da werd's genomm!
      Wie ich in Baris war edawliert,
      Da ging Sie's Geschäfte, wie geschmiert!
      Da haw ich nach Deitschland schicken missen
      Dagdäglich! Se hamm sich drum gerissen!
      Un nu, wo ich widder in Deitschland sitze,
      Vergoof ich nich eene lumpichte Skizze!
      Un sähnse – 's scheenste bleiwt awer doch –
      Un dadriwer lach ich Sie heite noch: –
      Die Muster, die ich von dort gesandt,
      Die waren Sie gar nich von meiner Hand!
      Die hat mei Bariser Lehrling gemalt,
      Dän ich zwee Frank fer'n Dag gezahlt!«


