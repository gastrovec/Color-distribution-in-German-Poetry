
Frau Därichens Sommerfrische
Von Herrn Därichen erzählt
     


       
Ich bin Sie werklich so samft wie ä Lamm
      Un fer ee gemiedliches Wertchen ze hamm.
      Doch wenn ich von »Sommerfrischen« heer,
      Da, heernse, da genn ich mich nich mehr,
      Da wärd m'rsch gans wiedig ze Sinne –
          Fui Spinne! 
      Was nämlich meine Amalije is,
        Die war Sie vorn Jahre noch ungewiß,
        Ob »Wengleralp« oder »Norderney«.
        Un wie nu – Gott Lob – de Säsong vorbei,
        Da wollt se mit eenen Male
            Nach Thale!
Ich wußte nu gleich, warum un wie!
        Mir hatten ä Bostsekretär in Loschie,
        Der war von morgen nach Thale versetzt,
        Und dadrum wollte sie niewer jetzt!
        Das war m'r doch schenierlich,
            Nadierlich!
Ich suchte 's auszereden – schwabb! –
        Da hatt ich Sie eene – verstehn Se mich – ab!
        Dann rief se: »Bleib du meineswegen ze Haus,
        Ich mach in de ›Sommerfrische‹ naus –«
        Un war tags druff mit dän Gunden
            Verschwunden.
Ich denke, se will drei Dage fort –
        Ja, Guchen: acht Wochen blieb se dort!
        Un wie ich se dann nach Hause rief,
        Da schrieb se m'r noch in ä Schreibebrief:
        »In Harze bleibt m'r leicht klämen –
            Nu ämen!«
Na, später is se zerickgegomm.
        Da haw ich se awer vorgenomm!
        Die ist von »Sommerfrischen« guriert!!
        Mich awer hat's doch ä bißchen schokiert,
        Un ich spreche nich gern mit Male
            Von Thale!


