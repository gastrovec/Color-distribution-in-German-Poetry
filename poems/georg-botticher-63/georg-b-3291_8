
D'r Schnee als Humorist
Änne Leibzjer Denkmäler-Studie
     


       
Gomisch, wie d'r Schnee de Dinge ändert
      Un mit allen seine Späße macht!
      Neilich bin ich dorch de Stadt geschlendert,
      Frieh, nachdems geschneit de ganze Nacht: 
      Da stand Dhär – Se genn sei Monnemende?
        Mit ä weißen »Stermer« auf'n Gobb,
        In zwei weißen Baußhandschuhn de Hände –
        Ganz wie ä Student, där alde Gnobb!
Leibniz, där, in Hof von Augusteum,
        Sonst ä Buch hält – wie ä jeder weeß –
        Hatte änne Scherze jetzt von Schnee um
        Un in Arm ä Deller mit »Bäsees«!
Luther, 'ne Serviette vorne driewer,
        Saß, 's Gesicht mit Seefenschaum beschmiert,
        Un Melanchthon bog sich iewern'n niewer –
        Grade wie wenn Eener een balwiert!
Vor d'n »Ferschtenhof«, die kleene Schmale,
        Die de sonst nie was zu nibbeln kriegt,
        Hielt ä Schlagsahnberg in ihrer Schale
        Un schien driewer golossal vergniegt!
Hahnemann – der gauerte im Hemde! –
        Weeß d'r Herr, de Deischung war frabbant!
        Da verzog ich mich: es gamen Fremde
        Und da is een so was doch schenant!


