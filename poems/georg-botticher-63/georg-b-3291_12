
De Haubtsache


               
D'r ahle Ladernenbutzer Ginther,
      Där war Sie mal eenes Morjens in Winter
      Bein Butzen runtergesterzt von d'r Ledder.
      Da lag er nu, bei änn Hundewedder
      Uff'n Flaster, was rabbelharde gefrorn
      Un hatte de Besinnje verlorn.
      Na 's fanden sich je gudmiedje Leide
      (Die gab Sie's damals und gibt Sie's noch heide)
      Un wie s'n ärscht uff de Beene gebracht
      Un ärscht ämal ordentlich reene gemacht –
      Denn 's Blut lief'n nur so von Gobbe runter –
      Da word 'r je langsam widder munter
      Un gonnte sein Nam' un de Wohnung angähm.
      Ä Herr daht'n untern Arme nähm
      Un fihrt'n zum nächsten Droschkenstand,
      Un obwohl sich da nur ä Zweespänner fand,
      Daht's där Herre gutmiedig dranschbendiern
      Un ließ mein Ginther nach Hause gutschiern.
      's war ä hibscher, noch ziemlich neier Wagen
      Mit ä blauen Glanzgattun ausgeschlagen –
      Da saß denn nu während d'r Fahrt mei Fritze
      Gans steif un befiehlte heemlich de Sitze,
      Un brummte: »Gott straf mich, de blanke Seide!«
      Dann wieder sahk er stols uff de Leide,
      Die de rechts un links dahten gehn.
      »Ei Greiz! Wenn mich Kretzschmer jetzt gennte sähn!«
      D'r Gutscher dachte, der redte ärre
      Un's war'n ooch in Gobb noch ä bischen wärre:
      Von dän Fall un d'r Fahrt war'r wie benomm,
      Un wie se nu an sei Loschieh gegomm,
      Da half'n d'r Gutscher zun Wagen raus
      Un mei Ginther där staakte langsam ins Haus.
      Na, er mochte wohl noch nich gans feste stehn
      Un aussähn daht er je ooch nich scheen:
      's Gesicht und de Haare mit Blut beschmiert
      Un voller Flecken – wie marmoriert –
      Där Fall hatt'n beese zugericht –
      Gorz, wie'n de Frau ze sähn kricht
      Da duht se ä ferchterlichen Schrei!
      Mei Ginther awer, där lacht noch d'rbei.
      »Garline! Siehste m'r nich was ann!«
      »Ach Gottlieb, Gottlieb – de blutst je, Mann!
      Herr jemersch, de siehst je gans grien un braun,
      Dich hamm se je wohl zun Gribbel gehaun!« ...
      Mei Ginther lacht iwer'sch ganse Gesichte
      Un schiddelt d'n Gobb un endlich schbricht er:
      »Garline! Siehste m'r gar nischt ann?!«
      Garline die schluchzt: »O Gott, där Mann!
      Wohl'n Arm gebrochen, wie vor acht Jahr'n?...«
      »Quarkspitzen: Zweespännig bin ich gefahrn!«


