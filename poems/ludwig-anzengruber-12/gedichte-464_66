
Bauersleut' im Künstlerhaus.
Es soan zwa alte Bauersleut'
      In d'Weanstadt einikämma,
      A Vetta thut s' voll Freundlikeit,
      Wo's z' schaun gibt, mit hinnähma.
Der Schlankel oba der hat's a
      Gar faustdick hinter 'n Uhren
      Und hat sich amal mit dö zwa
      Ins Künstlerhaus verluren.
Sö tappen da von Saal zu Saal,
      Doch soan s' no kaum im zweiten,
      So fangt dö Bäu'rin mit amal
      Zun winken an und deuten.
»Ui jegerl, Monna, schaugt's af d'Seit!
      Des nehmts an d'Seel'n sunst Schoden!
      Do hängen g'molne Weiberleut',
      Dö trog'n am Leib koan' Foden!
»I bin doch selber a a Wei'
      Und woaß mi net zun fossen
      Und woaß nit, wo mer da dabei
      Söllt' seine Augen lossen!« 
Der Bauer stolpert neben ihr
      Hinein ins nachste Zimmer,
      Er halt't 'n Huat vor d'Augen für,
      Denn d'Sach wird allwal schlimmer.
»Mei,« sagt er »'s is a Sünd' und Schond',
      Dös siecht jo wohl a jeda,
      Doch kimmt 'leicht 's Molen ohne G'wond
      Halt billiger; net, Vetta?«
Da wird die Bäu'rin wild und schreit:
      »No dös möcht' Gott verhüten!
      Dös war dö rechte Sporsomkeit,
      Dö söllt' mer doch vabieten!
Und bin i hitzten a gleich olt,
      I ließ' mi so nit molen
      Und nit in Güten, nit in G'wolt!
      Mer dürft' mi dafür zohlen!
»Daß i vor oa'm söllt' so hinstehn,
      Dös war' a Untafanga!« –
      »Na,« sagt der Baua, »loß nur gehn!
      's wird's koana si valanga!«
