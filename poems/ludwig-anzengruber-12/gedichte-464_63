
's alten Sepps Stoßseufzer.
(31. Mai 1881.)
Ei du liebes Menschenleben!
      Kommt mer aus der Mutter Schoß,
      Wird mer so geboren eben,
      Wie dös Kailbel und dös Roß,
      Is mer gleich a mehr verständig,
      Macht ein' dös nur mehr elendig.
's Kailberl, als unschuldig's – Bengerl,
      Weiß noch nix vom Oxenschlag'n
      Und dös Füllerl träumt kein wengerl
      Von dem schweren Ziegelwag'n;
      All dös kimmt zu seine Zeiten
      Und wann's da ist, muß mer's leiden.
Ei wohl, 's Vieh dös lebt wie blinder,
      Kennt kein' Aengsten, denkt kein' B'schluß,
      Doch uns arme Menschenkinder
      Lehrt der Katechisimus:
      »Z'höchst da schleppt mer sich siebz'g Jahr' hin
      Und zum Schluß da wird mer gar hin!«
Kaum noch nach dem Bröserl Dasein
      B'sinnt sich so a arme Seel',
      Soll s' auch schon auf Nein und Ja h'nein
      Gleich in Himmel oder Höll'; –
      Ach, dös allz'samm' könnt' mer z' schiech sein,
      Möcht' schon lieber gleich a Viech sein! 
