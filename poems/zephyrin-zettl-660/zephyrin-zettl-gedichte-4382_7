

Zephyrin Zettl
s tägli Brout
Da Lehra fragt a' Moiderl
      Bo ana Schulvisit:
      »Sog ma vo' n Vaterunsa
      Schö' af de vierte Bitt!«
Des Moiderl zupft in' Fürderl
      Und wird a' wengl rout,
      Aft wisplt's: »D vierte Bitt geht:
      Gib uns das tägli Brout.«
»Is guat gwen,« sagt a Schulrot,
      »Eitz muasst mar ah daklärn,
      We bitt ma' denn grod netta
      Um s tägli Brout den Herrn?«
We net gleih für a' Wocha,
      Wohl für an Monat goar,
      We net für n gonzn Winta,
      We net für s gonze Joahr?
Da Lehra schaut ejtz selba,
      Olls lust, is mäuserlstat,
      Do sagt der kloane Fürwitz:
      »Wal s Brout süst hirt wern tat!«

