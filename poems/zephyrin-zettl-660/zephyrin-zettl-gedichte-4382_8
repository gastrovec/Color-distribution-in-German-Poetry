

Zephyrin Zettl
D' himmlisch U'schuld
Zwoa blutjunge Bauernmoidla,
      wos kam 's A-B-C gstudiert,
      homand amol i da Bibl
      etla Gsetzla buachstabiert.
D' Bildla oba, wos hand drin gwen,
      hot die Älta – wöi's holt ghört –
      netta wöl 's vostonna,
      ihran Schwesterla daklärt.
»Segst, do is da Himmlvatta.
      Schau, wöi d' Engln musiziernt!
      Do is d Eva und da Odum,
      wöi s in' Paradeis spaziernt.«
Frag s kloa Menschl:»s wecha is denn
      do da Mo' und s' wecha s Wei?«
      »Woaß ih s?« sagt de Größer,»hot o
      koa 's koa' Gwondter net am Lei'.«

