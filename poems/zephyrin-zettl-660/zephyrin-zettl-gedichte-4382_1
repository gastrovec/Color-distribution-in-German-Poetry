

Zephyrin Zettl
Mein Moiderla sei' Wöigngsangl
Heio! Heio! De Sunn is scho' schlofa, da Tog is' in Oart.
      Eitz kümmt da olt Monäh'l mi'n silberan Boart,
      der schaut in oll Fensterla eini und locht,
      wenn s Moiderl in'Wöigerla d'Äugla zuamocht. Heio! Heio!.
Heio! Heio! Des Bätzerl im Schoffstoll tuat gor nimma plärrn,
      des Kalberl in Kuahstoll, des schloaft scho' gern;
      des Goaßböckerl stößat af s Kalberl gern hi'.
      Drum heierl, mei' Moiderl, süst kümmts üba dih! Heio! Heio!
Heio! Heio! De Schwalberla schmuckant sih eini in s Nest,
      und d Hehna und Singerla schlofant scho' fest.
      Und d Antla und Gansla gebet ah schon a 'Ruah,
      und s Moiderl, des brave, mocht d Äugla scho' zua. Heio! Heio!.
Heio! Heio! Zwoa Engerla vo'n Himmel kehrnt ei' üba d Nacht,
      de wöignant dih, woartnt dih, gebnt af dih Acht,
      und straan dir zwoa Rousla af d Wangerla draf
      und weckant dih moargn in da Fröih wieder af. Heio! Heio!

