

Zephyrin Zettl
Bon uns dahoam
Mir is s, wos wenn ih sahg in d Weit,
      wos wenn mih s Hoamweh trogat hi',
      wou ih in d Welt herkömma bi',
      wou ih votramt hon d Kindazeit.
      Mih ziemt, a' Nebl hät sih ghebt
      und ollas lag in' Sunnschei' do:
      mei' Dörfl, d Bergn, da Wold, da Boh;
      ih sahg, wöi ollas groa't und lebt bon uns dahoam.
Ah meine Liabn und Nachbarsleut
      und onda noh, so kümmt s ma für,
      wos sahg ih s wieda oll vor mir
      und eahra Soarg und eahra Freud;
      und sahg, wöi s lebnt und wöi s es treibnt,
      dass s stolz und muatis U'glück trognt,
      sih wiehrnt gegen s U'recht, net vozognt,
      dass ollwal noh de Oltn bleibnt bon uns dahoam!
Is viel ah nimma, wöi s is gwen –
      da Houhwold rauscht noch grod a so,
      wöi ehnda klingant d Gsangla noh,
      wöi ehnda hört ma' d Leut noh redn, –
      Af d Hoamatsprach vogessts ma net!
      Ih bitt eng, holts ma s recht in Ehrn!
      Da Böhmawold wird unsa ghörn,
      solong wos unsa Sprach wird gred
      bon uns dahoam!

