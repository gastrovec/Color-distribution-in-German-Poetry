
Karl Stteler (1842–1885)
Die Irrung
(Oberbayrisch)
Der Oberbräu, der hat zwoa Töchter,
      Die oa hat gheirat, wies halt geht,
      Sie hat a so dös schönste Leben,
      Nur grad koa Kindl hats halt net.
»No,« sagt der Dechant zu der Muader,
      »Da sorg di net, dös is a Gspaß;
      Jetzt muaßt halt fleißi Wallfahrt fahren –
      Und übers Jahr, na schreit scho was.«
Und übers Jahr, da kimmt der Dechant
      Halt wieder mit der Muader zsamm
      Und fragt: »Wie stehts mit deiner Tochter?
      Hats gnutzt? Wird scho a Kindl ham?«
»Ja, ja,« sagt d Muader, hübsch verlegen,
      »Ja, gnutzt hats scho,« daß s do nit lügt;
      »Aber an Irrung hats halt geben.
      Denn schaugns, die – ledige hats kriegt.«
