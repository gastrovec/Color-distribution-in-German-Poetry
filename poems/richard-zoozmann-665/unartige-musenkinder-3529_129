
Peter Rosegger (1843–1918)

Darf ih s Diandl liabn? (In steirischer Mundart)
Ih bin jüngst verwichn
      Hin zan Pforra gschlichn:
      »Darf ih s Diandl liabn?« –
      »Untasteh dih nit, bei meina Seel,
      Wann du s Diandl liabst, so kimmst in d Höll!«
Bin ih vull Valonga
      Zu da Muata gonga:
      »Darf ih s Diandl liabn?« –
      »Oh, du feiner Knab, es is no zfrua.
      Noch funfzehn Jahrln erst, mei liaba Bua!«

 War in großn Nötn,
      Hon en Vota betn;
      »Darf ih s Diandl liabn?« –
      »Dunners Schlangl!« schreit er in sein Zurn,
      »Willst mein Steckn kostn, konnst es tuan!«
Wußt nix onzufonga,
      Bin zan Herrgott gonga:
      »Darf ih s Diandl liabn?« –
      »Ei ja freilih,« sogt er und hot glocht,
      »Wegn en Büaberl hon ih s Diandl gmocht!«
Die Nuß
Das Weib ist eine Nuß,
      Die man aufbeißen muß;
      Dem Manne Gott genad,
      Der keine Zähn mehr hat.

Da Herrgott liabt d Welt (Steyrisch)
Da Herrgott liabt d Welt,
      Hots mit Rosan umwundn;
      Da Teufel denkt: Hallo!
      Hot s Pulver erfundn.
Da Herrgott liabt d Welt,
      Hot s guat Weinl erkorn;
      Und da Teufel mochts noch,
      Is a Schnapsl draus worn.
Da Herrgott liabt d Welt,
      Hot die Priaster erschoffn;
      Da Teufel, sein Feind,
      Der geht her und mocht Pfoffn.
Da Herrgott liabt d Welt,
      Hat d schön Dirndln aufbrocht;
      Und da Teufel, 
      der Teufel!
      Hot olti Weiba draus gemocht.
Da Herrgott sogt 
      jo.
      Und da Teufel sogt 
      noa.
      Und dron kennt ma s holt leicht
      Aus ananda de Zwoa.



