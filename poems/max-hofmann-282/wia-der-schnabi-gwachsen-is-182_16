
Der Vater is was wor'n.


       
Der Bauer vom Holzhof,
        Der spielt gern an Herrn;
        Drum möcht er bei'r Gmoawahl
        Halt aa ebbas wer'n.
        Wia er zu der Wahl geht,
          Am Irta z' Mittag,
          Schreit er seine Buab'n:
          »Paßt's auf, was i sag;
Kumm i nei in Ausschuß,
          Na gebt's amal acht;
          Na sag i, daß d' Muatter
          Enk Küachl heut bacht.«
»Geh weiter – sagt d' Bäurin –
          Mach eana net's Mai;
          I wett, bei die G'wählten
          Bist doch net dabei.«
Drum wird von die Kinder
          Am Hoamweg er g'stellt –
          »»Was is nacha, Vata,
          Ham's di iatza g'wählt?««
»Ja, freili« – so sagt er
          Voll Gift und voll Zorn,
          »Dös san mir die rechten –
          A Dr . ck bin i wor'n!«
Wia d' Buam dös hör'n,
          Geht's z'ruck in oam Saus;
          Der Muatter wird geschrien,
          Vor s' dort san am Haus:
»Glei bachst uns iatzt Küachi,
          Dei G'wett hast verlor'n;
          Der Vata hat's grad g'sagt,
          A Dr . ck is er wor'n!«


