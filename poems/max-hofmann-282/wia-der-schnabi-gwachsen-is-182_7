
Der frische Nikl.


       
Der Ochsenwirts Nikl,
        A Büabei, zwoa Schuah,
        Der schimpft dir all Leut scho,
        Bläckt d' Zung raus dazua.
        Dös g'freut na den Alten,
          Da lacht er schö stad,
          »No frisch!« sagt er, »Nikl,
          No g'höri aufdraht.
A Loamsiader taugt nix,
          Hat nirgends an Wert!«
          Dös merkt si der Nikl,
          Hat's oft gnua ja g' hört.
Wia's Schulgeh' er anfangt,
          Zoagt d' Frischen si glei –
          Beim Lerna zwar selten,
          Beim Raffa allwei.
Mit Kloane und Große
          Fangt's Streiten er oo,
          A Loch schlagt in Kopf er
          Oam glei, wenn er koo.
Beschweren si' d' Leut aa,
          Und schimpfen s' net schlecht,
          Der Wirt hilft sei'm Nikl;
          »Der – sagt er – hat Recht.
Der laßt si nix g'fallen;
          Ja, Nikl, no frisch!
          I pack Dir glei selm oo,
          Bal i oan dawisch.«
Der Nikl und d' Frischen
          San g'wachsen – g'wiß wahr;
          Er zahlt Alimente,
          Und sitzt scho a Jahr.


