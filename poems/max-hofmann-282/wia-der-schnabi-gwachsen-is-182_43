
D' Gräbnis.


           
»Bist gestern bei der Gräbnis g'wen
        Vom Zangl von Schöneck?«
        »»Dös glaab i, Seppl,«« sagt der Hans,
        »»Bin heut ja no ganz weg.
        War aa scho dort, wo's groß hergeht,
          Doch so was find'st net glei;
          Drinn in der Kirch war's scho so schö,
          Sechs Herr'n war'n ja dabei.
Und d' Klagsupp' erst, mei liaber Sepp,
          No lafft mir's Wasser z'samm;
          So viel und guat woaß i gar nia,
          Daß mir wo kriagt no ham.
Makronanudel z'erst mit Würst,
          Na hat's a Brüahfleisch geb'n;
          A Bratl drauf, scho nobi fei,
          Grad wia im ew'gen Leb'n.
Und was na d' Hauptsach gewesen is,
          An Stoff ham s' g'habt dazua –
          Der is grad abi wia a Oel,
          Koost gar net saufa gnua.
Da san wir aa ganz lusti wor'n,
          Dö Weiber war'n bald g' hupft;
          Mei Zenzl hat no d' Zithern g'holt,
          Und i hab d' Klampern zupft.
Der Koazensepp, der z'wider Kerl,
          Der streit allmal auf d' Letzt,
          Der hat na oam, woaß net warum,
          An Maßkruag aufig'setzt.
Zum Glück fangt iatza 's Totenwei
          Au Rosenkranz grad oo;
          Bis der na wieder bet is g'wen,
          War all's vergessen scho.
Bis simmi fast is g'schwacht drob'n wor'n
          Und hat no d' Gräbnis dau'rt –
          Mir san na drunt in d' Stub'n nei
          Und ham no weiter trau'rt.««


