
Der Schneidersepp als Veteran.


               
Der Schneidersepp hat siebazgi
        An Feldzug aa mitg'macht;
        Drum is er iatzt als Veteran,
        Wo nur a Böller kracht.
        Er bringt sogar no an Verein
          In seiner Gmoa z'letzt z'samm;
          Der feiert heut sei Fahnaweih –
          An Sepp koost nimma ham.
A broate Schloapfa an sei'm Frack,
          Neunz'g Zoacha auf der Brust,
          So saust als Vorstand er iatzt rum;
          Koan bessern hätt' i g'wußt.
Beim Marsch in d' Kircha steigt er grad
          Als wia a General;
          Schreit bei der Wandlung. »Zum Gebet!«
          So g'hört si's überall.
Beim Oberwirt is nacha 's Mahl,
          Da halt' die Festred er;
          Grad zwoamal is er stecken blieb'n,
          Koo neamds verlanga mehr.
Auf d' Nacht beim Ball der Schneidersepp
          Springt wia a Junger rum;
          Na schmatzt er von die Feldzugsjahr,
          Macht oam an Kopf ganz dumm.
Wia viel als der derschossen hat –
          In lauter Bluat er schwimmt –;
          Um halbi zwoa so, in der Fruah,
          Zum Hoamgeh' er na kimmt.
Kaam wackelt er zum Wirtshaus naus,
          Siagt er aa scho an Feind;
          Fest packt er glei sei Paraplui,
          Weil dös sei G'wehr eam scheint.
»Halt! Wer da?« schreit er; »g'fanga bist,
          Ob Turkos, ob Zuav« –
          »»Geh – sagt der Hias, der d' Nachtwacht hat –
          Trag hoam Dein' Rausch und schlaf.««


