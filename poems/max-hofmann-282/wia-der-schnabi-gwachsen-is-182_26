
A g'müatlicher Tarok.


       
Drei Spezi ham si' z'sammab'stellt
        Im Bräuhaus von dem Ort;
        Sie schwatzen über allerlei,
        A jeder kummt zum Wort.
        Wia koaner mehr was Neues woaß
          Und d' Unterhaltung stockt,
          Na wird halt no zum Zeitvertreib
          A bisserl dort tarokt.
»Doch, meine Herr'n,« sagt oaner do –
          »Dös bitt i mir fei aus,
          A g'müatlicher Tarok wird g'macht,
          Sunst geh i liaber z' Haus.«
»Ja, freili,« sagt a jeder glei,
          »Dös Schimpfa hob i dick;
          An Fehler macht a jeder Mensch,
          Und wer halt g'winnt, hat's Glück.«
A Zeitlang geht's aa ruhig fort.
          Ganz schö si' alles macht,
          Doch plötzli hat dö Ruah a End,
          Bei alle drei es kracht.
Der Oane hat vergeben do,
          Der Ander hat net g'schmiert,
          Der Dritt lafft mit der Sau davoo –
          Kurz, jeder hat si' g'irrt.
»A Patzer bist,« so schimpft der Erst;
          »Du Stopsler!« schreit na der;
          »All zwoa holt's Enker Lehrgeld raus!«
          Der Dritt sagt – und net mehr.
Ganz wüati schmeißen s' d' Karten hi',
          A jeder hat an Hock –
          Und so was hoaßt ma in der Welt
          An g'müatlichen Tarok.


