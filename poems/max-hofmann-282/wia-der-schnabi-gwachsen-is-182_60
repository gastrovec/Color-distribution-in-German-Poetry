
»A Laari«.


                   
An Hausl hat a Heiter g'schlagen,
        Drei Wocha is er g'leg'n;
        Da hat er drinn im Krankahaus
        Grad kriagt, was er nur mög'n.
        Dös hört der Simmerl, der allwei
          Bei'r Köchin steckt, bei'r Leni;
          »Wart,« denkt er si', »da g'stellst Di' krank,
          Und haust Di' oo, net weni!«
»A Schwindl,« sagt zum Doktor er,
          War eam vom Feldzug blieb'n;
          »»Dös kriag' mir scho,«« moant der na drauf,
          Hat stramm Diät verschrieb'n.
Der Simmerl schaugt, wia's Essen kummt –
          A Fleischsupp und sonst nix'n;
          Hätt' Hunger g'habt als wia a Wolf,
          Fraß Schmier'm glei samt der Büx'n.
Die ganze Wocha geht's so furt,
          Dös koo er net dermacha;
          Er packt sei Sach und lafft davo,
          Und wenn glei all's sollt kracha.
Sei erster Gang zum Wirt nei is,
          An Kas ißt er und »Dicki«;
          »Geh!« sagt er, wia der Hausl kummt,
          »Vor Wuat glei sunst derstick i.«
»»Warum?«« fragt der, »»hat's Dir net paßt?
          Da lebt ma doch ganz nobi!««
          »Dös hab i g'spannt,« der Simmerl sagt,
          Und schiabt an Brocka obi.
»Da wenn net gehst, mit dera Kost –
          Derhungert scho bald war i;
          Die acht Täg, wo i drinn bi g'wen,
          Hat's nix geb'n, als – »a Laari!«


