
Er hat a Haar g'funden.


         
Der Uhrensepp, a alter Schwed,
        Lebt ganz für si' alloa;
        Er arbeit' tagweis fleißi furt,
        Na mag er nix mehr thoa.
        Die Montag hat er allesamm
          Rot im Kalender drinn;
          An dene Tag bringt er nix z'samm,
          Wenn er's aa hätt im Sinn.
So kummt aa heut scho in der Fruah
          Zum Furtnerbräu er nei –
          »Aha – sagt der, wia er 'n siecht –
          Der Montag g'hört halt dei!«
»Na, Bruder,« sagt der Uhrensepp,
          »Dö Sach is anders heut;
          I war scho an der Arbeit dro,
          Weil' s wirkli mi hätt g'freut.
Da fallt mir, wia i anfang grad,
          Dös feinste Radl hi';
          Zum Packa – weil dös so net geht –
          Suach nach der Zanga i.
Doch wia i dö na nemma will,
          War's mit mei'm Eifer gar;
          Denn – iatzt no graust mir – nebendroo
          Find i a Mordstrumm Haar.«


