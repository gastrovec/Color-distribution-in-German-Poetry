
Der neugieri Schneider.


         
Drinn in der Stadt, im vierten Stock,
        A Schneider hat d' Logis;
        A Schulhaus von dem Viertel dort,
        Dös is sei vis-à-vis.
        In's Zimmer von die Kloanen sieht
          Dös Mannerl schnurgrad nei;
          Koo er aa nix derseg'n dort,
          Neig'schaut muaß dengast sei.
Er holt sogar, was doch net bräucht,
          Sei alt's Spektivi raus,
          Und glotzt damit na umanand,
          Daß wirkli is a Graus.
An Lehra wird dö Gaudi z' dumm,
          Was z' viel is, dös is z' viel,
          Drum denkt er nach, wia dera G'schicht
          Er setzen kunnt a Ziel,
Da fangt a Buaberl 's Woana oo:
          »Mir thuat mei Hals so weh.«
          »Kumm raus zu mir – sagt er dazua –
          Kumm her nur, Maxl, geh!«
Er führt zum Fenster 's Büberl hi,
          Der Schneider siecht dös g'nau –
          »Mach's Maul auf!« sagt der Lehrer drauf,
          »Daß i in Hals Dir schau!«
Der Maxl reißt's weitmächti auf,
          Streckt d' Zung raus lang dazua –
          Seitdem hat vor dem Schneider aa
          Der Lehrer iatzt a Ruah.


