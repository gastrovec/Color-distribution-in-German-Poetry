
Wer kumma is.


           
Der Pfarra hat die kloanen Buam
        Drinn in der Schul erzählt
        Vom Adam und von seiner Frau,
        Und wia dö zwoa ham g'fehlt.
        »Dös g'schlecki sei – sagt er – war schuld,
          Daß dö im Paradies
          An Herrgott ganz vergessen ham,
          Und was verboten is.
Dös guate Sach und 's Obst ringsum,
          Dös war dö zwoa scho z' schlecht;
          Grad von dem Baam do in der Mitt
          Ham s' no an Apfi g'möcht.
Glei wia der Apfi 'gessen war,
          Is kumma nacha der –
          Wer, moant's iatzt wohl, wer kumma is,
          Wer sagt mir dös schö, – wer?«
Der Dokter-Hansl springt do auf;
          Denn der thuat fleißi mit –
          »Herr Pfarra – sagt er – dös weiß i,
          Es kam der Appetit.«


