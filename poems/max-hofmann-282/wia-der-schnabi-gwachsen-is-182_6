
Grad grausen.


       
Im Achtz'ger drinn is Müattei scho,
        Drum siecht's und hört's so schlecht;
        Sei Gehwerk laßt scho sakrisch aus,
        Gar nix mehr is eam recht.
        Und was aa g'schiecht iatzt draußen,
        Am Müattei thuat – grad grausen.
        Beim Haferl Bier, do schmatzt s' no gern,
          Erzählt von alter Zeit;
          Viel besser sagt s', war's früher g'wen,
          Weil ehrli waren d' Leut.
          Iatzt macht a jeder Flausen;
          Geh weiter sagt's – grad grausen.
Selm is no gespart wor'n, drum war aa
          Zur rechten Zeit was do;
          Iatzt rutscht in etli Jahrl scho
          Der größte Bauer noo.
          Koa Mensch mog heut mehr hausen;
          Do baldst net gehst – grad grausen.
Sei Schwiegertochter mag's gar net,
          Weil's in der Stadt hat dient;
          Do segn's z' viel und wer'n z' fei,
          Und z'ruck koa Wasser rinnt.
          A Katz, dö laßt net 's Mausen;
          O pfüat die Gott – grad grausen.
»Geh, Müattei,« sagt der Wirt dazua,
          »Du bist halt iatzt scho alt.
          Es is so schö, wia's früher war,
          Wenn's Dir aa nimmer g'fallt!«
          Doch kaam macht er a Pausen,
          Sagt's Müattei drauf: »Grad grausen!«


