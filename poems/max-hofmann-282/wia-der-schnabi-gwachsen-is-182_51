
Die großen Fisch.


         
Ganz nah am Bach, glei drenterm Steg,
        Der Veri hat sei Haus.
        Die mehrern Hechten – sagen d' Leut –
        Ziagt der vom Bach si' raus.
        Der Fischer woaß, doch hilft's eam nix,
          Weil er 'n nia dawischt;
          Und Zeugen treibt er aa koan auf,
          So viel der Veri fischt.
Grad in der Charwoch ziagt mi'm Netz
          Der Fischer dort beim Steg –
          Doch geht eam net a Schwanzl ei,
          Der Moo, der is ganz weg.
Der Bua vom Veri schaugt eam zua,
          Dös G'schäft dem Kloan' g'fallt;
          Der Kerl macht si' glei dantschi aa,
          Er is da, wia der Alt.
»Du, Fischer.« sagt er, »da fahr her,
          Da drinn san s', unterm Gras;
          Sixt! – schreit er, wia na 's Netz raufkummt –
          Iatzt hat er aa scho was.
Dös san zwoa Bürschling und a Hecht;
          Dö ham drei Pfund, bal's g'langt,
          Doch bild' Dir Du fei drauf nix ein;
          Mir ham scho größ're g'fangt.«


