
Traut si' net z' frag'n.


           
Der Oberbräu a wen'g was baut,
        Sei'm Nachbarn is net recht;
        »Ja – moant der Bräu – Di' geht's nix oo,
        Da kennst Du 's G'setz fei schlecht.
        Net wahr?« sagt er zum Rechtsanwalt,
          Der grad vorbeispaziert,
          »I koo doch thoa da, was i will?«,
          »»Ja,«« sagt der, »»ungeniert.««
So nach Neujahr, da kummt zum Bräu
          A Anwaltsrechnung nei;
          Der schüttelt mit'm Kopf a so,
          Moant: »Muaß a Irrtum sei.«
Na liest er erst den »Kunda« durch:
          Für Auskunft bei sei'm Bau
          Der Advokat zehn Mark verlangt;
          »Is gar net übi – schau.«
Der Bräu, der zahlt, sagt weiter nix,
          Und denkt nur so bei si':
          »Koost warten, bis i wieder frag;
          I kriag Di' scho no, Di'!«
Am Oberbräu sei Keller is
          Der schönste weit und breit;
          Drum find't ma dort im Summer aa
          Auf d' Nacht die meisten Leut.
Der Advokat kummt aa 'mal naus,
          Hätt' Durst heut auf a Glas;
          Ganz freundli grüaßt der Bräuer ean
          Und sagt zur Kellnerin was.
A Viertelstund – a halbe Stund
          Is seitdem scho fast rum;
          Der Advokat hat no koa Bier,
          Dös wird dem Herrn iatzt z' dumm.
Er schreit am Bräu: »»Ja, Saprament,
          Muaß i verdürsten leicht?««
          »Ja,« moant der, »wenn a Bier Sie woll'n,
          Mir doch zur Ehr dös g'reicht.
I hab mir nur net z' fragen traut,«
          Sagt er und streicht si' d' Haar,
          »Hab denkt, i kriagat wieder z' letzt
          A Rechnung auf Neujahr.«



