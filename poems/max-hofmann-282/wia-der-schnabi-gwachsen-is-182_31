
Die fei Lisl.


         
Huabers Lisl war a Jahr iatzt
        In am Klosterl, in der Stadt;
        »Schö is allwei,« sagt der Alte,
        »Wenn der Mensch a Bildung hat.«
        Hoam kummt s' wieder in d' Vakanz na,
          Alles sie ganz hochdeutsch nennt;
          G'sprocha hat s' ferm advokatisch,
          's Bauernwerkzeug nimma kennt.
Wia's amal schö Wetter gewesen,
          Geht sie aa mit naus in's Heu:
          Liegt a Recha dort am Boden;
          Fragt s' an Vater, was dös sei.
Tritt dabei mi'm Fuaß auf d' Zinken,
          Daß dös Instrument schnellt auf:
          »Sakra!« sagt s', »der Schinder-Recha
          Haut mi grad auf's Maul da nauf.«


