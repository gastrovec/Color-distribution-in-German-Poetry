
Der Eisschütz.


           
Wenn aa net so nobi
        Wia Schlittschuah und Ski,
        Doch schö is mei Eisstock,
        Und gern hob'n i.
        Wia tanzt er auf Daub'n hi'!
          A Maß ma dös hoaßt;
          A schöni, a schwarze,
          Weil's ganz droo is, woaßt.
Iatzt kummt na der Moar –
          Hat g'fehlt – ja mein Herz,
          Dös Maßl liegt z' schö doo,
          Dös macht enk no Schmerz.
Der Patzer verschiaßt mi,
          Trifft sunst nia an Stock;
          Reizickt er si' aa no,
          Do kriag i an Hock.
So, Mannerl – nimm d' Daub'n mit,
          Na hamma s' erst recht –
          Iatzt kimmt na der »eisern«,
          Do wird mir glei schlecht.
Tragt's Bügeleisen außa,
          Dö scheppern no mehr,
          Oder nehmt's glei als Eisstock
          A Tatschiblech her.
Verschiaß'n den Teufi,
          Sunst g'friert er no oo –
          So, dem host es g'muckt,
          Du bist halt a Moo!
Möcht's der leicht dermaßln?
          Mir war's ja grad gnua –
          Ja, ausblieben is er,
          Wenn's langt, um drei Schuah!
Iatzt hama scho neuni –
          Drunt mach ma no aus;
          Na ruckt's halt, es Freunderl,
          Mit'm Zwanzgerl schö raus.


