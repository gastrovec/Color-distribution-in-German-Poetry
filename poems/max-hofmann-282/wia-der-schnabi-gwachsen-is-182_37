
's Bettelwei.


                     
Die alte Zenz war 's Brotwei g'wen;
        Iatzt is dazua scho z' alt;
        Drum geht s', daß was zum Beißen hat,
        In Bettel umma halt.
        Der Samsta is so recht ihr Tag,
          Da san dö Leut dahoam;
          Trifft sie oan 's erstmal net glei oo –
          Na, zwoamal lafft s' zu koam.
Am Vormittag, da geht s' zum Bräu,
          Zum Pfarra und in's Schloß,
          Und überhaupt zu solche Leut,
          Wo ma a Geld gibt bloß.
In jedem Haus fangt s' Beten oo,
          Doch hat ma geben ihr,
          Hört mitten drinn sie wieder auf –
          »Is gnua scho – sagt s' – dafür.«
Drauß auf der Straß wird visitiert,
          Und brummit na dazua:
          »Pfui Teufi! grad an Pfennig geben s'
          Und hätten Geld grad gnua.
Dö schenkt mir heut an Zwoaring, ha!
          Ja tausendsakradi –
          Und der gibt gar a Fünferl her,
          Bräucht's nötiger wia i.«
Zwoatausendmal »Vergelt's Gott.« sagt s',
          Kriagt s' wo a G'wand, a alt's,
          Und hint'nach schimpft s': »Dös Schlampenwerk,
          Dö Fetzen da, dö b'halt's!«
So kritisiert sie überall,
          Grad schütteln thuat s' an Kopf;
          Die neidi Gretl hoaßt s' die oa,
          An andern wüast'n Tropf.
Die Bauern b'suacht s' am Namittag,
          Weil's Nudeln gibt und Brot;
          An Sack voll schleppt sie oft da hoam –
          Ja, d' Zenz leid't fei koa Not.
Doch brummit s' do net weniger:
          Dö bacht ihr d' Nudel z' foast,
          Die ander thuat koa Schmalz net droo,
          Und z' wen'g die dritt gibt – woaßt.
Am Hoamweg knappt s' allwei mi'm Kopf:
          »Dö Bauernspitzbuam da,
          Sie fressen's G'selcht, und mir schneid't ma
          An dürren Ranken ra.
Es is net wert, daß betteln gehst,
          Dahoam bleib i auf d' Woch;
          Mei Fuaß, der thuat mir so so weh« –
          Am Samsta – bettelt s' doch.


