
A Roß um a Zehnerl.


             
Der Schmied von Zell is z' Tölz im Markt;
        Er brauchat halt a Roß,
        Doch soll net viel eam kosten dös,
        Grad a paar Hundert bloß.
        Der Reiterbau'r von Harmating,
          Der hätt' oans, wia er's will;
          Fünfhundert aber möcht' der ham
          Dös is scho z' hoch, dös G'spiel.
Von hint und vorn wird's visitiert;
          »I moan, es is net frumm.«
          »»Ja, beten, woaßt, koo's freili net;
          Geh, schmatz doch net so dumm.««
Vierthalbi biat' der Schmied eam iatzt,
          Weil gnua dafür dös sei;
          »»Ja, moanst net,«« sagt der Bauer drauf,
          »»I soll Dir's schenka glei?
Beim Draxler kost a Zehnerl oas;
          A solches kaffst Dir geschwind –
          Dös hat a Pfeiferl für an Schwoaf,
          Koost einiblasen hint!««


