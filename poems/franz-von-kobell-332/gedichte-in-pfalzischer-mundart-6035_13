
Der pedantische Lehrer an de' junge Dichter.


       
Du sächscht in deinem Sinngedicht:
        E' Blum' an deiner Bruscht,
        Weil Blum' un Weib so ähnlich wär',
        Deß wär' for dich e' Luscht, –
        Mei' Schatz deß is zu unbestimmt,
        Dann Blume' git's gar viel,
        Un wann de se nit näher nennscht,
        Hot die Critik ihr Spiel.
        Daß mer die Weiber Blume' heeßt,
        Deß Gleichniß is nit dumm,
        Doch is e großer Unnerschied,
        Sich! zwische' Blum' un Blum'.
        A Mädche' unner sechzehn Johr,
        Wann se noch nit coquett',
        Die kummt mer wie e' Veilche vor,
        So freundlich un so nett:
        Vun do bis in die zwansich 'nein
        Blüht se als wie e' Ros',
        Guckt schun e' bische' weiter 'rum,
        Nit alsfort in de' Schoos,
        Un wann se jetz' e' Weibche' werd',
        Do werd's e' Tulipan,
        Do werd' se stolz un hebt de' Kopp
        So hoch als wie e' Schwan:
        Wann aber ich im Zähle' so
        Bis über verzich kumm,
        Do werd' des Blümche' gar zu oft
        E' dicki Sunneblum';
        Jetz' traach emol an deiner Bruscht
        E' so e' Sunneblum',
        Un wann de Schiller selber wärscht,
        Wie gehscht de dann do 'rum?!
        D'rum nenn' e' Veilche', nenn' e' Ros','
        Nenn' aach e' Tulipan,
        Nor daß der Leser nit so leicht
        Extravagire' kann.


 
