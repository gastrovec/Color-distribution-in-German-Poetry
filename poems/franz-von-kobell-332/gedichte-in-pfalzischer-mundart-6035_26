
Rees'hinnerniß.


       
Ich kann balt gar nit weiter kumme',
        Es is e' wahri Noth,
        Uf heut hatt' ich mer's vorgenumme,
        Do war die Sunn' so roth;
        Un geschtert, wie ich's überleech',
        Laaft so e' Sapperlott,
        E dummer Haas mer über'n Weech,
        Do reese? –– b'hüt' mich Gott!
        Am Mondtach fangt mer nie was a',
        Am Sunntach wollt' ich geh',
        Do muß, als wär's mer angetha',
        E' Schwein am Stadtthor steh';
        Uff morche' do werd's juscht e' Johr,
        Daß mer der Waache' brecht,
        Der Tach kann freilich nix d'rvor,
        Doch weeß mer's als nit recht;
        Drum weeß ich nit, was anzufange',
        For deßmol geht's mer bös, –
        Dann deß werd' doch ke' Mensch verlange
        Daß ich am Freitach rees'!


 
