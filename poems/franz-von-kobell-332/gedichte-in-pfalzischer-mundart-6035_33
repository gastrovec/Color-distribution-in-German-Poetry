
'S Meer.


       
Wann d' am 'e Bach stehscht, an 're Quell
        Un' Alles ringsrum still,
        Geb' Acht, do fange' se 's Plaudre' a',
        Was eens halt sage' will,
        Un' die Quell verzählt un' der Bach verzählt
        Un' die Ufer die höre' zu,
        Dann die Wässer die kumme' gar weit 'rum
        Un' habe' selte' 'n Ruh.
        Un' der Fluß un' der Strom machts aach 'e so
        Die wisse' natürlich gar viel,
        Die kenne' die Städt' aus 'm Fundament
        Un' kenne' 's Mensche'gewühl.
        Un' sie reese', deß wees' mer, all' in's Meer,
        Warum? deß wees' ich nit,
        'S kann sey' 's is dort ihr großer Mark',
        Wo's Gschäfte' zu mache' git,
        Un' 's is aach grad als wann's so wär
        Un' weil halt 's Meer so groß,
        Gits oft 'e Verwerrung un' is halt do
        Alle Aage'blick 'was los.
        Dann 's kumme' Fremde aus jedm Land,
        Die versteh'n sich oft nit,
        Un natürlich schwimmt die kreuz un' queer
        Die Politik aach mit:
        Do kummt der Rhei', der is gut deutsch
        Un' die Thems', die englisch gsinnt,
        Un' die Sein' ganz trüb un' thut doch dick
        Mit lauter Pariser-Wind.
        Jetz' stoße' se sich halt im Gedräng'
        Un' foddre' ennanner 'raus,
        Do gits nocher Händl un' werd am End'
        E' Höll-Spetakl d'raus,
        Do is e' Gebrüll un' is e' Cravall,
        Mer hörts viel Stunde' weit,
        Un' bsunners die drei, die sin gar stolz
        Un' habe' gar gschwind 'n Streit.
        Un mischt mer sich 'nei', so is es rischquirt,
        Do kumme' die Schiffbrüch' her
        Un' es sage nor Leut', die's nit versteh'n,
        Daß e' Stromwind schuld dra' wär'. –
        Gehts aber aach friedlich un' ruhich zu,
        So hört mer doch als e' Gebraus
        Un' mer hört gar oft in stiller Nacht
        Bekannte Stimme' 'raus,
        Deß is die Quell un' is der Bach,
        Die mer sunscht emol hot ghört,
        E' Landsmann, ach du lieber Gott,
        Der vielleicht heem begehrt,
        Der vielleicht denkt, wie war's doch dort
        So schö' in Flur un' Wald
        Un' dem's jetz' bangt in dem Gewühl
        Un' dem's jetz' nimmer gfallt. –
        Wer je am Meer' hot g'horcht, der wees's,
        Un' wann emm' so 'was g'schicht,
        So kann's so gar ke' Wunner sey',
        Sich! wann mer 's Heemweh kriecht.


 
