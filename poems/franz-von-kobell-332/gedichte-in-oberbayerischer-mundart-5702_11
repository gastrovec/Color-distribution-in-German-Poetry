
Liebschaftsverdruß.


         
Gel fuchti, sagst, is er mei Bua
           Und thuat's vorübi nehma,
           Daß i gar nie alloani bin,
           So oft er aa' mag kemma,
           Er moant, i trauet ihm nit recht,
           Thaat's selber a so mög'n,
           Und waar mir weiter nit gar viel
           An seiner G'sellschaft g'leg'n;
           Wahrhafti, i ko' nix dafür,
           I wollt's ihm scho' verzähl'n,
           Es paßt ja Alles auf mi auf,
           Als wur' er mi glei stehl'n. –
           Mei' Vater schlaft des ganzi Jahr,
           Kann aber niemaln schlafa,
           Wann er an' Buabn bei mir mirkt,
           Da hat er glei was z'schaffa, –
           Mei Muatter is als wie a Pasch,
           Is überall voll Aug'n,
           Und thaat a Bußei aus drei Stund'
           In Nebi no daschaugn:
           Mei' Bruader is als wie a Fuchs,
           A Moaster in Verwind'n,
           Ja wenn da' Bua vergrab'n waar,
           I glaab er thaat 'n find'n.
           Und san die andern alli furt,
           Is oani nit zu'n zwinga
           Mei' Schwester, die is wie'r a' Zeck,
           Gar nit zu'n weitabringa, –
           Geh', sag's ihm halt, es soll 'n do
           Nit gar a so verdrieß'n,
           Ja sey so guat und sag' ihm aa',
           I laß'n recht schö' grieß'n.


