
Vun der Sunn'.


       
'S git nix coquetters wie die Sunn',
        Sich, bischt du ganz allee',
        Hoscht nix zu thun, deß merkt se glei'
        Un bleibt e' Weilche' steh', 
        Sie meent, do wär' die günschtich Zeit,
          Dasch d' se bewunn're könntscht
          Un weil ke' anneri grad do,
          Wär' freilich sie die schönscht;
Doch bischt Du beim e' hübsche' Kind
          Un machscht do brav die Cour,
          Do laaft se voller Zorn so g'schwind
          Wie e' Sekunde'-Uhr.
Un sich! von dere' Eit'lkeit
          Uf ihr goldschnittich's G'sicht,
          Do kumme' aach die Mohre' her,
          Deß is e' bsunnri G'schicht'.
Ich will se euch verzähle', doch
          Sie is vielleicht nix werth,
          Es is juscht aach nit alles wohr,
          Was mer emol so hört.
Was heut zu Tach die Mohre' sin,
          Die ware' amol weiß,
          Do war die Sunn' viel jünger noch,
          Sie war noch ebbes Neu's.
Do fallt's dem dumme' Völkche' ei'
          Un' bette' se gar a',
          A solchi Ehr' hot sellemol
          Ihr Niemand angetha'.
Jetz bleibt se d'r vor lauter Stolz
          Als ober ihne' steh',
          Un horcht do uf die Schmeichlerei
          Un kann nit weiter geh'.
Was war die Folg'? do hot se se
          Wie Kohle' schwarz gebrennt
          Un habe' die enanner dort
          Gar nimmermehr gekennt.
So gar arg treibt se's nimmer jetz,
          'S hot Uffsehe' gemacht
          Un sie hot wohl en' Wischer kriecht
          Un gebt e' bische' Acht;
Doch traut ihr nit, ihr Dichter gar,
          Die ihr se so verehrt,
          Dann in dem Punkt do seyd ihr noch
          Gar wenig uffgeklärt,
Un deß wär' doch in unsrer Zeit
          Wahrhaftich gar zu dumm,
          Ginge' die Dichter uf emol
          All' wie die Mohre' 'rum.


 
