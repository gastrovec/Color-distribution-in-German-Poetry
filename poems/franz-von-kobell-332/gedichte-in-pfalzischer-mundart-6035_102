
Der rechte Vochl un' der schlechte Vochl.


       
Sich! was e' rechter Vochl is
        Der singt halt wie er singt
        Un' sorgt sich nit un' ploocht sich nit,
        Ob's dann aach modisch klingt. 
        Vun Herze geht's 'm wann er singt
          Un' horcht 'm nor der Wald,
          Er richt' sich's nit un' dicht' sichs nit,
          Wie's grad de' Mehrschte g'fallt.
'S git aber Vöchl uff der Welt,
          Die gebe' gar wohl Acht
          Woher der Wind weht un' was juscht
          Die Zeit for G'sichter macht.
Do pfeife' se un' flöte' se
          Bal' so bal' so e' Lied
          Un' mancher hot zum Krüppl sich
          Do drüber abgemüht.
Heut' singe' se so sanft mer meent
          For Kinner nor zum Schlof
          Un' morge' wie diesell' Nachtigall,
          Die 'm Bauer freßt die Schōf.
Heut zwitschern se so zimperlich
          Un' stelle' sich so charmant
          Un' morge' mit eme Mordsgekrisch
          Dorchbrülle' se 's ganze Land. –
Mer hot 'n falsche Hund nit gern,
          Wann er aach schmeichle' mag,
          Un' so gehts trotz der Singerei
          Doch denne' Vöchl aach.
Sunscht habe' se 'was vun Straußeart,
          Dann fliege' könne' se 'nit
          Un' trage' stolz un' hoch de' Kopp,
          'S is aber e' Unnerschied:
E' Strauß hot Feddre', die 'was werth,
          Die ann're habe' nor Hoor,
          Un' wann d' so 'n Vochl verkaafe' wollscht,
          So kriechscht kenn' Kreuzer d'rfor.


 
