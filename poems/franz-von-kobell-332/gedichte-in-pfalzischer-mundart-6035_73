
Die Warnungstafl.


       
Ich bin spatzire' gange'
        Durch Wiese'grü' un' Wald,
        Do steht e' Warnungstafl,
        Verwittert, grō un' alt.
        Druf steht »Wer dō will wandle',
        »Muß zum Inspekter geh'
        »Un' muß e' Kart' sich löse',
        »Sunscht derf ke' Mensch do geh'.«
        'S war aber nor e' Zufall,
        Daß ich die Tafl seh',
        Dann luschtiche junge Bäämcher,
        Die wachse' dort in die Höh',
        Die sin' do ufgeschoße'
        An frische' Blätter reich
        Un decke' zu die Tafl
        Mit ihre' grüne' Zweig'. –
        – So nachlt mancher Griesgram
        Sein' wichtiche' Zettl a',
        Was is's? die Jug'nd wachst d'rüber
        Un' 's denkt ke' Mensch mehr dra'.


 
