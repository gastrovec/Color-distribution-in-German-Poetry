
Die Verdruß.


           
»Was woanst denn, Maderl, ha, was is 's?«
           – 'Sagt nix, woant bitterli –
           »So sag's no', Narrl, was dir feit,
           »So red', du 'dauerst mi'.« 
          »»No', wanns es wissn wollts, jetz' schaugts,
           »»Drei Nußn han i' ghabt,
           »»Und schaugs halt o', und bi' damit
           »»Dort an den Baam hi'tappt,
»»Und wier i' o'stöß', falln s' ma halt,
           »»Die Nußn, selm in's Heu,
           »»Und oani find' i' nimmermehr,
           »»Die größt' von alli drei!«
           – Und woant gar bitterli' dees Kind,
           Daß's halt die driti Nuß nit find't. –








»Was Michei, bist denn heunt so staad,
           »Was hamm s' dir ebba tho',
           »In Kirter muaß ma' lusti' sey',
           »Dees sicht ma' dir nit o'?« 
          »»Is wahr, da mögst ja wini wern,
           »»Bal' d' Diendln gar so gschupf't,
           »»Mei' Basl hon i' just beim Tanz
           »In Fürterbandl 'zupft,
»»Jetz' is die 
          oa' fuchsteufiswild,
           »»Mei' 
          Wabn und macht a Gsicht,
           »»Und schaugt mi' mit koan' Aug' mehr o',
           »»Is's nit a' dummi G'schicht?!
»»Und morg'n muaß i' wiedr in Berg,
           »»A' schöner Abschied dees,
           »»I' woaß nit, wie dees Diendl jetz'
           »»Da drüber gar so bös'.««
           – Und schlagt in Tisch, der Michei, 'nei,
           Ganz fuchti': Kellnerinn schenk' ei'! –








»No' Hies', du schaugst ja boshaft drei',
           »Geht ebba d' Bix nit hi'?«
           »»D'errathn hast es, und nit aa',
           »»'Woaß gar nit, wo i' bi'. 
          »»Jetzt schieß' i' drei z'kurz nachanand',
           »»'Laß o' mi'n größtn Fleiß,
           »»A' jeda sollt' a' Vierer sey',
           »»Und alli drei san s' weiß.
»»Na' grath'n s' wieder, wier i's wünsch'
           »»Was sagst jetz da dazua,
           »»I' pack' glei' zamm, und zieg mi' gar,
           »»Denn Irger hon i' gnua.««
           – In lauter Brummin schaugt der Mo'
           Gar kümmerli' sein Stutzn o'. –








Was hat dees Erdnlebn do'
           So grausi viel Verdruß,
           Und bringt s' nix anders, bringt s' a so
           A' Nuß, a' Kuß, a' Schuß.


