
Martin Luther.


       
Der alte Martin Luther war
        Doch gar ke' übler Mann,
        E' Mann vun ächt'm Schrot un' Korn,
        Wie mer een' finne' kann. 
        Sei' Spruch vun Wein, Weib un' Gesang,
          Den stoßt 'm kenner um
          Un' wär' die Welt aach überg'scheit
          Un' wär' se noch so dumm.
Dann deß is e' Trifolium,
          Wo gar nix drüber geht,
          Natürlich, wann se gut un' fei',
          Wie er's halt aach versteht.
Un' denkt mer nor e' bische' noch,
          So fallt's emm selber ei,
          Wie lumpich ohne die die Welt
          Un' lendelahm müßt' sey'.
Do gäb's ke' Lieb', ke' Poesie
          Un' was schier ärger wär',
          Kenn' Markebrunner, kenn' Bordeaux
          Un' kenn' Champagner mehr.
Do wär' e' wahri Wassernoth
          Weeß Gott, for Leib un' Seel,
          Un' thät ke' Mensch mehr luschtich sey',
          Wär' Alles schepp un' scheel.
D'rum hot der alte Martin recht,
          Sei Spruch is schö' un' klar,
          Un' 's is nor schad', daß halt der Mann
          Erschrecklich luthrisch war.


 
