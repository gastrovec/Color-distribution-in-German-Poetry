
Der Gebirgs-Jager a'm Anstand.


       
»Der Grab'n der is wunderschö',
           »Da setz' i mi' geh her,
           »Da sich i aus auf alli Steig',
           »Es geit koan schönern mehr.
           »Da drob'n in den Latschnkopf,
           »Da muaß a Gambsbock sey'
           »Und will er in an' Laane zieg'n,
           »Mua'ß er in' Grabn rei'.
           »Und unterhal' da spürt si' frisch
           »A Hirsch als wie a Kuh',
           »Der thuet si' aa' schon amal um,
           »Und Vorth'l hon i gnua.«.
           So setzt si halt der Jager o
           Und sitzt gar manchi Stund
           Und denkt, was an den schön'n Platz
           Ihm alles kemma kunnt.
           Wann ebber 's Glück a bisl wollt'
           Und kaam ihm gar a Luchs,
           »De' 
          Hannes hat oan so de'wischt,
           »Hot gmoant, es kimmt a Fuchs:
           »A Luchs, ja der will g'schoßn sey',
           »Denn 's Treffe' is gar kloa'.« –
           Da schaugt er ihm sei' Bichsn 'zamm,
           Er moant, 's kunnt's dengerscht thoa'. –
           »Bei'n 
          Sepp is's gwest a' seller Ort,
           »Wo kemme' is der Bär,
           »Der wann jetz kaam und trabet geh
           »Am obern Steig daher:
           »Den schlüegs wohl abi über d'Wand, –
           »Was thaat der Förschter sagn
           »Dees thaat an' Weltspektakl gebn,
           »A Schaug'n und a Fragn.
           »Da waar wohl 's Diendl stolz auf mi',
           »Verzählet's alli Leut, –
           »Und traget fünfasiebez'g Guln,
           »A Narr dees waar a Freud:
           »Thaats aa der Kini inne wer'n,
           »Kaam ja in d' Zeitung 'nei',
           »Der waar in Stand und saget glei:
           »Der Schütz soll 
          Förschter sey'. –
           »Und kaam a Wolf, war aa' scho' recht,
           »Ja d' Wölf, die genge' weit,
           »Und selli Platz, die suche's aus,
           »Wo's 'was zu'n Jag'n geit.
           »Da müßt ma wohl a Stutzn her,
           »So schö' mar 'n denke' ko',
           »Und aussi gschnitzt der Wolf am Schaft
           »Und Silberplattln dro';
           »Und friegn s' auf die Schießeter,
           »G'hört der oan vu' der Stadt,
           »So hoaßets, naa, der g'hört denselln,
           »Der 'n Wolf de'schoß'n hat.« – 
              So hat der Jager furt studirt
               Mit seiner g'spannt'n Bichs',
               Bis 's woltern dunkel wor'n is, –
               Aber kemme 'is ihm nix.


