
Der Doppiti.


       
Dees wollt' i', daß i' doppit waar,
           Denn schau, a so alloa
           Und oa'schick muaßt zu deiner Plag
           Woaß Gott, was Alles thoa'. 
          Jetz' wann i' aber doppit waar,
           So richtet si's gar schö',
           Den 
          andern ließ i' arbetn,
           I' thaat spatzirn geh'.
Den 
          andern ließ i' bei der Jagd
           'N guatn G'hilfn sey',
           I' setzet mi' am Wechsl hi',
           Der 
          ander' treibet rei'.
Und wollt' i' zu mein' Diendl geh',
           Und sollt' nit weg von Haus,
           So müßt der 
          ander' bleibn dahoam
           Und i' gaang lusti' 'naus.
Und gebet's a' Verdrießlichkeit
           Und kunnt mir oaner o',
           Den andern ließ i' raaffa, schau,
           I' machet mi' davo'.
Magst lacha, gel', was i' da sag',
           Und dengerscht geit's gar viel,
           Die hamm im Lebn die mehra Wei'
           A' sellas Doppispiel.
Und etli' san wahrhafti' gar
           Dreifach und vierfach b'setzt,
           Da treibt der oa' nett, was 'n freut,
           Die andern wern g'hetzt.
Bal' d' aber furt muaßt von der Welt,
           Da thuats es nimmer schö',
           Da nimmt di' oft der Tod 
          alloa,
           Laßt all' die andern geh'.


