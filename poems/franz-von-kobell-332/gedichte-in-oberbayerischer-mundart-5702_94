
Die übergossn' Alm.


               
Bals d' aufi steigst zum 
          Blimbachthor,
           Da sichst den 
          ewign Schnee,
           Wo dort jetz' All's d'erfrorn, is sunst
           Wohl gstandn schöner Klee
           Und Woad für vieli hundert Küh',
           An' Alm, wie koani mehr,
           Dees aber is vor Alters gwest
           Und is scho' hübsch lang her.
           Und selm, da hab'n Diendl'n g'haust
           Auf dera Alm da drobn,
           Die san wohl gwest gar schö' und reich,
           Sunst weiter nit viel z' lobn.
           Sie habn a' lusti's Leb'n g'führt,
           Denn was die Alm' d'ertragn,
           Wie Milch und Kaas' und Butter g'west,
           Dees ko' ma' gar nit sagn:
           Und weil's halt so d'ergebn hat,
           San d' Diendln fürnehm worn
           Und übermüthi', wie's halt geht,
           Voll Hoffarth hint' und vorn',
           Und hamm die Küh' mit Glockna ziert
           Vo' Silber, Narr, a' Pracht,
           Und d' Stier' die Horn auf's schönst' vergold't,
           Und selli Sachan g'macht.
           Und Wein vo' Salzburg Faßlweis
           Hamm s' in die Keller g'habt,
           Da hat an diem a' Jagabua
           Sei' Noagl eini g'schnappt.
           Statt aber, daß s' aa 'was d'erkennt
           Und bet't hätt'n fruh und spat,
           Hamm s' nie an unsern Herrgott 'denkt,
           Nie 'dankt für so viel Gnad'.
           Amal in ihnern Uebermuth
           Hamm s' gar a' Straßn g'macht
           Vo' lauter Butter über 'n Berg
           Und hamm d'rauf tanzt und g'lacht,
           Und daß der Teufi aa' was hätt',
           Hamm s' gmoant, so soll er s' habn
           Die Straßn, frißt er s' über Nacht
           Mit seini Brüderln zamm;
           Dees habn s' g'juxt und g'ruafa laut
           Hi' geg'n die Teufishorn
           Und gschrie'n: du, luus' auf da drent
           Mit deini lange' Ohrn.
           Und hamm so furt tho', bis die Stern
           Am Himmi scho' zun segn,
           A' sellas Volk is kaam amal
           Mehr auf 'ra 'n Alma g'legn.
           O Uebermuth, du findst dei' End,
           Du findst es oft gar g'schwind –
           Um zwölfi Nachts an's Fenster stößt
           Und pfeift a' scharfa Wind,
           Und wie wann oana sterb'n thaat,
           Hat's nacha draußtn tho',
           A' schreckli's Seufzn hat ma' g'hört
           (An' dieweiln hört ma's no'),
           Und d'rauf a' Sturm is 'rüber g'saust
           Von 
          Funtntauern her,
           So schiech, als waar's lebendi' worn
           In groß'n 
          stoanern Meer,
           Als schlüg'n d' Felsn ananand
           Wie Welln, grausi schwaar,
           Als wann der Teufi mit der Höll'
           Da aufi kemma waar.
           Und 'kracht und dunnert hat's, als wann
           Der 
          Watzmann stürzet ei',
           Als kaam vom Himmi a' Lawin'
           Und schlüg' in d' Alm 'nei'! –
           O heilige Muatta, steh' uns bei,
           O schauderhafti Nacht
           Da hat wohl All's in Berg und Thal
           Mit Angst und Bet'n g'wacht.
           Und wie der Tag na' kemma is,
           Ko' so was Grausi's g'schegn?
           Schau d' 
          Alm' und d' 
          Sennderinne' d'rauf,
           Koa' Mensch hat s' nimmer g'segn;
           In Schnee und Eis san's g'west vergrabn
           Mit Hüttn, Kuh' und Kalbn,
           D'rum hoaßt mar 's aa' no' heuntigs Tags
          
Die übergoßn' Alm.
           Und is die Alm a' Zoacha, gel',
           Wie's geht mi'n Uebermuth
           Und wann ma' blind vor lauter Glück
           Auf Gott vergeß'n thuat.


