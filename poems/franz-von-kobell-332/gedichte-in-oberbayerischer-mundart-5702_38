
Schö' kloaweis.


       
Scho' kloaweis mußt d' in Alln handln
           Und fall' nit mit der Thür' in's Haus,
           Stürmst wie'r a' Wilder auf a Diendl,
           Was hast davo', sie macht di' aus,
           Schö' kloaweis werst es nit vergräma
           Und werd s' dei Lieb' nit übi nehma. 
          Will 's Wasser durch an Fels'n bohr'n,
           Dees hast do' gwiß gar oft scho' gsegn,
           Schö' kloaweis arbet' jeder Tropfa,
           Schö' kloaweis, schau da bringt's 'was z'wegn,
           Was d'Ame'sn Alls zammatrag'n
           Scho' kloaweis, is ja nit zun sag'n.
Wer auf an Berg wollt aufi rumpin
           Als wie'r a' Mader auf an Baam,
           Daß den der Blasbalg nit verlasset,
           Dessell', verstehst mi', glaab' i kaam,
           Schö' kloaweis ko'st an jedn zwinga,
           Mi 'n Geh' kimmst weiter als mi 'n Springa.
Oans aber muß i' dengerscht sag'n,
           Oa's macht an' Ausnahm, wann's just gschicht,
           Schau, will der Feind 's Land überschwemma,
           Da hat dees Ding an' anders G'sicht,
           Da muaßt nit kloaweis drunter schlag'n,
           Da nimm s' glei duzedweis bei'n Krag'n.


