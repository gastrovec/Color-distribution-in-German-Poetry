
Die sublime' Geischter.


       
Die als so thun, als wann for sie
        Die Welt zu elend wär',
        Als wann halt gar nix gut genug
        For ihres Geischts Begehr,
        Dieselle Mensche' mag' ich nit,
        'S is aach gewiß nix d'ra',
        Ich seh' se for e' bsunnri Art
        Vun Mißgeborte' a'.
        Wann unser Herrgott hätt' gewollt,
        Daß nix als Himml wär',
        So hätt' er wohl ke' Erd' gemacht,
        Kenn' Mensch' geplanzt doher,
        Un' daß durch e' Versehe', wescht,
        E' Engl uf die Erd
        So mir nix dir nix kumme' kunnt',
        Deß is mer zu gelehrt.
        'S geht aber doch so mancher 'rum
        Un' bild't sich so 'was ei'
        Un' meent, er wär' der Welt zu gut,
        Er g'höret nit recht 'rei'. –
        Der Mensch, verstehscht, is so un' so,
        Vum Himml is was drinn,
        Drum hot er so for Großes aach
        Un for 'was Schön's n Sinn,
        Ja sich! ich glaab er guckt sogar
        Oft in de' Himml 'nei',
        Doch daß er drum e' Engl wär',
        Deß fall' 'm jo nit ei',
        Sunscht gehts 'm, wie eem, der emol
        Beim König 'gesse' hot
        Un' meent, jetz' wär er aach e' Prinz,
        Der macht gewiß Bankrott.


 
