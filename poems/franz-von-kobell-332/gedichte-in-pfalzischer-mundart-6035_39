
Conjugations-Zeite' for mei' Contemporain's.


       
Ke' Wölkche' beim Wache', ke' Wölkche' im Schlof
        Un' sorgelos luschtig als wie e' jung' Schof,
        Was meent Ihr, wie hees't mer die Zeite',
        Meine Herrn es is werklich so viel als gewiß,
        Daß deß for uns plusquamperfectum is,
        Ich denk' mer, do werr' mer nit streite',
        Un' was is 's perfectum? ach deß is die Lieb,
        'S hot nix mehr zu stehle' dr Amor der Dieb,
Perfectum! der Deubl soll's hole',
        Un' wann's aach noch imperfectum wär'
        Mir wisse', im Grund is es doch nix mehr,
        Mir sin' um die Späßcher schun bstohle'.
        Jetz' kummt aber 's praesens, was kann deß sey',
        Meine Herrn, deß is for uns Gottlob noch der Wei',
        Drum trink halt e' Jeder sein' Stiebbl,
        Un' loßt nor nit los, dann wann deß vergeht,
        Wie's nocher vielleicht mi'm futurum steht,
        Do wann ich dra' denk' werd mer übbl!


 
