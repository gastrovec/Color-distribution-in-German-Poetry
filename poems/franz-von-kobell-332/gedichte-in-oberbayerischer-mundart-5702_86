
Der Nußhecher.


     
In Griechaland hon i' an' Nußhecher g'segn,
           Wie hat mi' der Vogl gfreut
           'S is a' guata boarischer Nußhecher gwest,
           Nett wie er bei uns dahoam schreit. 
          Mit seini Flügl schö' blau und weiß
           Vor meiner is er g'hupft,
           O Nußhecher, hon' i' mir denkt, gieb acht,
           Daß di' koa Griech' d'errupft!
Er hat mi' nit 'dunkt gar bsunders wohlauf,
           Ja no', dees glaab' i' scho',
           Da drinn is's anders, wie heraus,
           'Kunnt' aa' verzähln davo'.
Da wachst koan Ooachbaam wie bei uns
           Frisch, wie 'n a' Hecher liebt,
           D' Olivn, die trauringa Felberbaam,
           Die macha oan 's Herz grad betrübt,
Da hat er koa' Wiesn mit Bliemin d'rauf,
           'S is Alls zun Tod verbrennt,
           Und sicht er an' Vogl, so mirkt er's glei',
           Daß er dra' koan' Freund d'erkennt.
Die griechischn Vögl, die mehrern san
           Vom Habicht- und Adlergschlecht,
           Bei selli Kammradn no ja, da kimmt
           A' boarischer Nußhecher recht!
I' ho's ihm aa' gsagt: o Hecher mach',
           Daß d' wieder in's Boarn kimmst,
           Und i' kaaf' dir aa' gern no' an' Oka Hanf
           Schau wanns d' mi' aa' mit nimmst!


