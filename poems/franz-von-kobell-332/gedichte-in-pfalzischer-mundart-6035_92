
Die Poesie.


Der Ee'.


       
Mer heest die Dichter Musesöhn',
        Un' sächt, die Muse' sin
        Mit großm Glanz un' Herrlichkeit
        Im tiefschte Himml drinn. 
        Deß glaab' ich nit, dann wer so reich
          Dort wohnt im Himmlshaus,
          Der schickt kenn' Sohn so uf die Erd',
          Arm, wie e' Kerchemaus.
Un' wo is dann e' Muse'sohn,
          Dem's gar so prächtich geht,
          Der wär', als wie e' weißi Schnepp,
          E' wahri Rarität.
Vor Zeite' ja, do leest mer wohl,
          Do war's e' annri Gschicht',
          Do war's, wie blank gemünztes Gold,
          Hot eener schö' gedicht't,
Do hot sich so e' Mutter noch
          Bekümmert um ihr Kind,
          Jetz' aber sicht die Abkunft aus,
          Als wär' se lauter Wind.
Drum wann die Gschicht' nit gar e' Lüg',
          So kann nor Eens noch sey',
          Die Muse' habe selber nix
          Un' 's geht die Werthschaft ei'.


 
Der Anner'.



Was deß for e' Gebabl is!
        Die Poesie is so:
        Wann eener Wei' trinkt schoppeweis,
        Un 's is gar keener do!
Un' wann er vum e' Tannebusch
          Im Winter Veilcher plückt,
          Un' wie wann's Asmannshäuser wär',
          Sich am e' Bach entzückt.
Deß is der Vorzug, lieber Freund,
          Wann eener e' Poet,
          Daß er im schönschte' Wage' fahrt,
          Wann er spatzire' geht.
Un' daß er reit't de' Pegasus
          Un' doch vum Stuhl nit kummt,
          Un' daß er Eng'l singe' hört,
          Wann nor e' Käffer summt.
Un' daß er Auschtre' fangt un' Fisch
          Im ärmschte Dinte'faß,
          Un' daß Kartoffl uf sein'm Disch
          For ihn sin Ananas.
Un' so sin aach die Vers sei' Geld,
          Do zahlt er gern drmit,
          Un' der's nicht gelte' losse' will,
          Sich! der versteht's halt nit!


 
