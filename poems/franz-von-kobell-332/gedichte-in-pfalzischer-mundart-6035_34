
Lob der Einbildung.


       
Wer nor so in de' Taach' nei' lebt
        So still und hübsch bescheide',
        Der is juscht um sei' Existenz
        Nit b'sunners zu beneide'. 
        Dann nor allee' die Phantasie
          Kann's Leebe' emm versüße',
          Do kann mer habe', was mer mag
          Un ungestört genieße'.
So zum Exempl git's viel Leut',
          Die leebe' voll Vergniche',
          Blos weil se sich einbilde' thun,
          Der Deubl woll' se krieche'.
Guckt eeni so een freundlich an,
          Un er is weiter 'gange',
          So lobt er sich und macht sich weis,
Die hätt' 'n wolle' fange'.
Und red't mer 'm zum e Spielche' zu
          Zum Luschtichsey', zum Trinke',
          So lacht er, daß er 's glei' gemerkt,
          'S thät der Verführer winke'.
Natürlich hot der als en Krieg
          Un Streit mit dem Verwünschte',
          Un wo e' annrer nit dra' denkt,
          Do sammelt er Verdienschte.
Und wann mer 'n en Esl heest,
          Deß nemmt er gar nit übl,
          Er denkt, ohne Beleidigung
          Blüht doch ke' Tugendzwiebl.
So krablt er noch manch'm Tag
          Recht siegreich in sein Winkl
          Un schloft wahrhaftig selich ei'
          In sein'm geliebte' Dünkl.
Ja sich! e' annrer hot deß nit,
          Der nix weeß vun Dämone',
          Und daß mer als so fechte' muß,
          Damit se emm verschone'.
Un recht betracht, is nix rischquirt,
          Dann s' hot, so viel mer wisse',
          A so e' Unding uff der Welt
          Kenn' Mensche' noch verrisse'.
Drum is aach so e' bische' Spliin
          Wahrhaftich zu empfehle'
          Un muß e' wahri Wohlthat sey'
          Vor viele arme Seele'.


 
