
A' G'löbnuß.


       
I' bi' an' arm's Diendl,
           Mei' Bua is davo',
           Mei' Liebst's is dahi',
           Was i' auf der Welt ho'. 
          In' Krieg hamm s' 'n furt,
           O wie hart is ma' g'schegn,
           Es san scho' zwoa Summa,
           'Hon 'n nimmermehr g'segn.
'Hon 'n nimmermehr g'segn
           Und ho' nimmer an' Rua,
           'Woaß nit, is er todt,
           Oder lebt er mei' Bua.
Und i' find' aa' koan' Trost
           Und wieviel i' mi' b'sinn',
           Gwiß hamm s' 'n d'erschoßn
           In Dänemark d'rinn.
O heiligi Muatta,
           I' bitt', hör' mi' o',
           Mach' daß 's nit so is, –
           Daß i' 'n wiedersegn ko'.
O richt's, daß die Boar'n
           Dort gwinna, i' bitt',
           Daß 's aus werd, daß's kemma
           Und bringa mir 'n mit.
Na' will i' dir treuli'
           A' Taaferl verehrn
           Und a Herzl vo' Silber,
           O thua mi' d'erhörn.


