
Erfahrung.


         
I hon amal an' Krebsn g'fangt,
           Der Krebs der hat mi' biß'n,
           I ho' ma denkt, dees g'schicht da' recht,
           Was muaßt aa Alles wiß'n,
           Was geht denn di' dees Krebs'n o',
           Und ho's mei' Lebta nimmer 'tho'. 
          I hon amal a Rößl 'kaaft,
           Dees hätt' mi' g'freut zun reit'n,
           Weil aber i koa Reiter bin,
           So schnellt 's mi 'ro bei Zeit'n,
           I denk' ma, reit' wer reit'n ko',
           Und ho's mei' Lebta nimmer 'tho'.
I hon amal a Gschpielei g'macht,
           Ho' woltern viel verlor'n,
           Die Andern hab'n d'rüber g'lacht,
           Do hon i 's glei' verschwor'n,
           Und als a kluaga g'scheuter Mo'
           Hon i 's mei' Lebta nimmer 'tho'.
I hon amal a Diendl g'liebt,
           A' Diendl, schö' zu'n freß'n,
           Die hat mi' für'n Narr'n g'habt,
           Da denk' i' muaßt's vergeß'n,
           Und schau', i, der schier Alles ko',
           Des kon i nit, denk' allwei' d'ro'.
D'rum mit an Krebs'n, mit an Roß
           Ko'st freili' was probir'n,
           A Gschpielei schad't dar' aa' no' nix,
           Werst nit an' Kopf verlier'n,
           No dees! fang' mit koan Diendl o',
           Da Freundelein kimmst nit davo'!


