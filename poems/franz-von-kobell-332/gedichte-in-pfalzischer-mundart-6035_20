
Vun der Natur.


       
O Reichthum der Natur! –
        Jo wart' eweil, 's is nit viel dra',
        Guck nor deß Ding genauer a',
        Es is mit all' dem viele' Glanz
        Doch alsfort nor der alte Tanz.
        Geb Acht, e' Persching blüht als roth
        Und geel e' Butterblum,
        E' Elephant wiegt nie e' Loth,
        E' Esel is halt dumm;
        Die Sunn' geht noch de' alte' Gang,
        Grad wie vor hunnert Johr,
        Der Taach is als im Summer lang,
        De' Vöchl wachst ke' Hohr;
        E' Lerch' singt noch des nämlich Lied,
        Als wie zu Adams Zeit
        Un singt's noch ohne Unnerschied
        Wie dort vor Vieh und Leut, ––
        Un do d'rum macht mer so a G'schrei
        Un ruft: Wie reich, wie schee'! –
        Wär' nit e' Schelmerei derbei,
        Es thät bal anners geh':
        Weescht aber Freund, wie schlau sie 's macht
        Die goldich schee' Natur,
        Sie zählt, wie lang mer se betracht'
        Genau noch ihrer Uhr,
        Un meent se, eener hätt' genuch
        In ihr'n Kram geguckt,
        So muß er fort un' werrn 'm gschwind
        Die Aage' zugedruckt;
        So halt' se sich de' Buckl frei
        In ihr'm Hoffahrtsdunscht,
        Do bleibt mer freilich ewig neu,
        Deß is e' rechti Kunscht! –


 
