
Der Dunscht am Champagnerglas.


       
Wann de frische' Champagner ei'schenke' thuscht,
        Den Wei' so luschtich un' lieb,
        So möcht' ich nor wisse' warum werd 's Glas
        Als wie vum e' Nebl so trüb?
        »Deß will ich d'r sage', sich! wann e' Ferscht
        Sich zeigt im Staat un' in Pracht,
        So wees' mer daß deß im Volk e' Gelaaf
        Un' viel Gaffe un' Uffsehe' macht.
        E' Jeder will's sehe' so gut als es geht,
        E' Jeder will sey' vornedra'
        Un' Kopp an Kopp anenanner gedrängt
        So staunt mer die Herrlichkeit a',
        Un' so is es aach do, wie e' neugierig Volk
        Is 's Wasser un' was drzu gehört,
        Sei' Kinner, die Dünscht, un' die sin überall
        In der Luft als wie in der Erd.
        Un' wann so e' Ferscht an die Tafel kummt
        Als wie der Champagnerwei'
        Un' sie sehn 'n im Glas, so wolle' se all'
        Zum Gaffe' die erschte' sey',
        Un' do gucke' se, eens ans anner' gedruckt
        Un' git e' Gewerr un' Geschieb
        Un' deß is die Gschicht' un' deßwege' werd
        Natürlich 's Glas nocher trüb.


 
