
Die Auswanderer.


       
Es sitze' zwee vergrämte Gsichter
        Beinanner beim e' Schoppe' Wein,
        'S sin junge Leut', die sin sunscht luschtich,
        'S muß denne' halt was g'schehe' seyn;
        Do sächt der ee', for was sich plooche'
        In so 'me Land? es gschicht uns recht,
        Was geh' mer nit, es git noch Länder,
        Die sin weeß Gott, nit gar so schlecht,
        Amerika! dort is e' Lebe',
        Do hunzt mer sich nit so, wie hier,
        Dort is der allerschlechtschte Pflanzer
        Als wie bei uns e' Cavalier;
        Natürlich, denk' der nor den Reichthum,
        Der Wein un' 's Korn die wachse wild,
        Vun Froscht un' Winter ke' Gedanke',
        Der Himmel is jo gar zu mild,
        Dort pample' emm die Goldorange'
        In's Maul, do knikert sich's nit drum
        Un Dubak wachst, wie bei uns Dischtle
        Un' frei geht dort e' jeder 'rum
        Un' sagt un' treibt's noch sein'm Gefalle'
        Un' heurath't wie er will un' mag,
        Do ploocht emm ke' Regierungswese'
        Un' Vorschrift, wie hier alle Tag.
        Un' hot mer Glück, nor for 'n Kreuzer,
        So find't mer aach 'n Klumpe' Gold
        Un' kann sei' Lebelang dra' zehre',
        Dann 's git genung, wer's suche' wollt'.
        Horch, geh' mer hi', was Palz un' Pälzer!
        Do is for Eenigkeit ke' Sinn,
        Die Landsleut' ließe' emm verhungre',
        Deß is e' anner Korn dort drinn!
        Stoß a' Kammrad, mir wolle' reese
        Fideel un' luschtich über's Meer,
        Un' habe' mer de' rechte' Seckl
        Un' 's gfallt uns, kumm' mehr widder her! ––
        – – Die Gränk! do guck emol deß Gsindl,
        Deß müsse' jo Zigeuner sey',
        Schlawake' oder Sansculotte',
        Wie kummt deß Lumpevolk do rei',
        Wo seyd ihr her, ihr Bettlgsichter,
        Drei Schritt vum Leib', nor nit so nah –
        – »»Mir sin vum Rhein, sin ausgewannert
        Un' kumme' vun Amerika.««


 
