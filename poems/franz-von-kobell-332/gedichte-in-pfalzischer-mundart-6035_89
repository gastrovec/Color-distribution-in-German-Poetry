
Die Wolke'.


       
»Ach, wanns nor nit so viel Wolke' gäb'!«
        »»Was? Wolke? was thun se d'r dann?««
        »Do gäb's aach nit so viel Wolkebrüch',
        »Die ich halt nit leide' kann.«
        »»Aber 's Wetter is jo wahrhaftich so schö'«« –
        »So? fallt dir die Salzach nit ei',
        »Die is jetz' e' See, daß vun Ischl ke' Mensch
        »Nit rauskann, noch weniger 'nei'!«
        »»Ja, mir sin' jo weit mächtich ewech do am Rhei',
        »»Hoscht 'n Freund drinn, der heemkumme soll?««
        »Ach ne, 's kann die Kaisrinn vun Rußland nit raus,
        »Deß is es, deß macht mich so toll.«
        »»Ja was gehts dann dich a', du bischt jo verruckt«« –
        »No' so hör' nor, die Gschicht' is e so,
        »Unser Graf hot e' Gschäft bei der Kaiserinn,
        »Könnt se 'raus, wär' er lang nimmer do,
        »Jetzt aber wie's is, so geht er nit fort,
        »Un' bleibt aach der Herr Sekertär,
        »Un' wege' dem bleibt der Verwalter aach,
        »Der alte brummliche Bär,
        »Un' der hot alls mit sein'm Garte' zu thu
        »Un' ich bin sei' Gärtner, jetz' sich!
        »So kummt mit dem ewige Trottle' do
        »Grad alles Pech über mich,
        »Dann geht der Graf fort, geht der Sekertär aach
        »Un' mei' Alter spatzirt in sei' Bad
        »Un' ich thu' nochher aach was ich will
        »Un' spendir' mer selber e' Gnad'
        »Un' geh' zu mein'm Schatz noch Germersheim
        »Uff ihr'n Name'stag
        »Un' bring' ihr deß allerschönschte Bouquet.
        »Verstehscht de' jetz' mei' Lag',
        »Sich! ohne den dumme' Wolke'bruch
        »So wäre' se lang fort, all',
        »Drum wann ich an Wolke' nor denke' thu',
        »So steigt mer schun die Gall.«


 
