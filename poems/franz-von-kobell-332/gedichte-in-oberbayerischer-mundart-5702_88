
Die Wünsch'.


               
Es sitzn beinander beim Bier
           Kammradn a Stuck' a vier,
           Die habn von Wünschn g'redt
           Und weller dees mehreri hätt'.
           Der oa' sagt, dees wußt i' bald,
           I' wünschet mir grad an' Wald,
           Mit dem ma' z' Kalch brenna kunt
           Den ganzn Watzmann von Grund.
           Der ander' sagt, und i' a' G'schloß
           So weitschichti und so groß,
           Daß der Kalch vom Watzmann nit langt,
           Bis ma' 's Dach zun baua anfangt:
           Und der dritt' sagt, i' wollt' daß i' fund'
           So viel Geld, daß' Enk abkaafa kunt
           Den Wald und dees ganzi Gschloß
           So weitschichti und so groß.
           Und der viert' sagt, i' wünschet mir schier
           Nix anders als no' a' Maß Bier. –
           Da habn die andern glacht,
           Daß der's a so dalket macht,
           Und drüber a' fremder Herr,
           Der winkt' der Kellnerinn her
           Und zahlt ihm no' 
          zwoa Maß Bier,
           Dem viertn da vo' die vier,
           Die andern studirtn Füchs'
           Mit ihneri Wünsch' kriegn nix.


