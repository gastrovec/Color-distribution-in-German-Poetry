
Warum d' Leut nit all' gleich reich sei' kinna.


       
An diem wohl oana fragt,
           Ha? kunnts nit g'schegn
           Daß d' Leut waar'n all' gleich reich,
           Kaam' dees nie z'wegn?
           Da sag' i', na mei Freund,
           'S is oa's dagegn,
           Denn unser Herrgott schau,
           Der thuats nit mögn.
           Und dees versteht si' leicht,
           Denn hätt' er's woll'n,
           So hätt's von Adam a'
           Scho' g'rich't wer'n solln.
           Hätt' Er an jdn sellm
           Dees Nähmli' gebn,
           Verstand und Fleiß, all's gleich
           Und 's gleichi Lebn,
           Daß 's Troad auf jdn Feld
           Hätt' gleich d'ergebn,
           Auf alli Wiesn 's Gras
           Und 's Obst danebn.
           Nit daß dem oan' sei' Baam
           Gesteckt voller Aepfi,
           Dem andern aber grad
           Der sei' a' Tröpfi,
           Daß d' Küh' all' kälbert gleich,
           Halt All's dees Nähmli',
           Und daß's a so furtganga waar,
           Na' waar' Niem'd grämli',
           Na müßt's no' heunt so sei',
           Dees ko'st nit laugna,
           Und weil Er's halt anders g'macht,
           Werd's aa' so taugna.
          
Warum Er aber dees 'tho',
           Wer ko's oan' sagn,
           Warum kimmt Freud und Leid
           Wer ko's d'erfragn?
           Warum der Blitz da schlagt,
           Warum's dort schauert,
           Warum 
          der hat sein' Schatz
           Und 
          der d'rum trauert,
           Wer woaß's, wer is so g'scheit,
           Werst kaam oan' findn,
           Da is a' Riegl für,
           Magst's nit d' ergründn.
           D'rum kon i' rathn grad,
           Thua 
          Ihm vertraua,
           Er woaß scho' was dees Recht',
           Da ko'st d'rauf baua'.


