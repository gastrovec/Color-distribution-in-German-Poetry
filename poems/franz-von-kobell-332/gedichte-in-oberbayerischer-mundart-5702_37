
Jagalied.


         
Was waar's denn um 's Lebn ohni Jagn,
           Koan' Kreuzer nit gebet i' d'rum,
           Wo aber a' Hirsch zun d' erfragn,
           Wo's Gambsei'n geit, da reißts mi' 'rum.
           Ja 's Jagn dees is mei' Verlanga,
           Ho's zeiti scho' mögn a'fanga,
           Ha ho! und mei' g'führigi Bix
           Und i' sag' halt da drüber geht nix. 
          Thäats hocka bei Dirndln und Kartn,
           Thäats tanzn und kegln grad gnua,
           'Will lieber an' Hirschn d' erwartn
           Und birschn d'raus spat oder frua,
           Dahoamtn da mag i' nit bleibn,
           'Will draußtn mi' umanand treiben,
           Mei' Musi' san d' Vögerln in Wald
           Und die macha mar auf wie's ma' g'fallt.
Steig' auffi, steig' abi, steig eini,
           A' Gambs is a' Steigerei werth,
           A' Gambs is gar flüchti' und schleuni'
           Und leicht geht der Handl verkehrt,
           Drum is aa' an' Ehr' dabei z'gwinna,
           Und muaßt 'was versteh' und 'was kinna,
           Denn der si' nit recht zammanimmt
           Aa nit leicht zun an Gambsbartl kimmt.
Hoch vivat die Berg solln lebn
           Und 's Woadwerk und wer 'was d'rauf halt',
           Mein' Schatz will i' 's Edelweiß gebn
           Und hoff mir aa' gwiß, daß's ihr g'fallt,
           Denn thaat sie's nit lusti' bitrachtn,
           Dees jaagerisch' Bliemi verachtn,
           So ließ i' s' aa' laaffa gar bald
           Und thaat' hausn alloani' in' Wald.


