
Die Bedingung.


       
Mer sächt vum alte' Tilly,
        Dem Kriegsmann, wer 'n kennt,
        Er hätt' ke' Weib berührt
        Un' nie kenn' Wein probirt
        Bis an sei' seligs End'. 
        Un' d'rum so hätt' der Tilly
          Gewunne' jedi Schlacht,
          Schier eeni alle Tag',
          Deß heeßt, wer's glaabe' mag
          Un' dem 's ke' Koppweh macht.
Ich hab' emol eme Oberscht
          Vum Tilly deß verzählt,
          Un' daß mer 's probe' möcht'
          Ob dann der Grundsatz recht,
          Den er sich do' gewählt.
Der Oberscht sächt, 's is richtich,
          Der Satz is gut un wohr
          Un' sicher is der Sieg,
          Deß heest in so 'me Krieg,
          Wie dort vun dreißig Johr.
Doch wann der Krieg is kerzer,
          Do is die Gschicht rischquirt,
          Do steht ke' Chronik gut,
          Daß deß e' Werkung thut,
          Wann mer sich so sekirt;
Drum, abstrahirt vum Tilly,
          Der brav un' ritterlich,
          Mir lade' uns zum Wei'
          Gern hübsche Weiber ei', –
          Es hot aach 'was for sich!


 
