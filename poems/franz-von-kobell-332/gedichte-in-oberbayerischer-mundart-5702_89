
Die Schwalbn.


             
Amal is gwest a' Vater,
           Hübsch alt und aa' hübsch reich
           Und der hat ghabt zwoa Buabn
           Anander gar nit gleich.
           Der oa' von denni Buabn
           Is gwest vo' Herzu guat,
           Der oa' dagegen a' falscher
           Und von an' bösn Bluat.
           Jetz' is der Vater g'storbn
           Und macht die Buabn aus,
           Es soll a jeder kriegn
           Von ihm a' bsunders Haus,
           Und dem zum erstn baua
           Die Schwalbn unter 's Dach,
           Der kriegt no' tausend Gul'n
           Und no' a' Gaartl nach. –
           Der guati Bua hat trauri,
           Grad an sein' Vatern denkt,
           Der ander' glei' begieri',
           Wem 's Glück die Schwalbn schenkt.
           Und wie die Schwalbn kemma,
           So hat er nix als g'schaut,
           Ob koani an sei' Häusl
           Dees liebi Nestl baut.
           'S hat aber koani mögn,
           Jetz fallt dem Schlankl ei',
           A' Muattergottesbildl
           Dees locket s' vielleicht 'rei';
           Es g'hörn ja so die Schwalbn
           Der Muatter Gottes zua,
           »Die laß' i' mir' geh' maln«
           Hat pfiffi denkt der Bua.
           Und gschwind a Muatter Gottes
           Werd gemalt, schö' roth und blau.
           Mit Mond und Stern und Wolkan
           An d' Wand hi' an sei' Bau.
           Was moants, was is na' gschegn?
           'Sammt All' den is's nix g'west,
           Beim Brudern aber drentn
           Da baun's des schönsti Nest.
           Wie kimmts? der hat koa Bildl
           Zun Helfa bei der Hand – –
           – Was Heilig's drinn im 
          Herzn
     Is besser als an der 
          Wand!


