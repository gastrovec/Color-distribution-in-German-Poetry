
'S Lob vun Binge'.


       
Die herrlichscht' Gegend am ganze' Rhei'
        Deß is die Gegend vun Binge',
        Es wachst der allerbeschte Wei',
        Der Scharlach wachst bei Binge'. 
        Die g'schickt'schte Schiffleut' die mer find't,
          Deß sin die Schiffer vun Binge',
          Un' sicht mer in Meenz e' hübsches Kind,
          Wo is es her? Vun Binge'!
Ke' Loch is uf der ganze' Welt
          So berühmt wie deß vun Binge',
          Ke' Thorn so keck in's Wasser g'stellt,
          Wie der im Rhei' bei Binge'.
Die Mäus' vum Bischof Hatto, sich!
          Sin g'schwumme' bis noch Binge',
          Ke' G'schicht' war je so ferchterlich,
          Wie selli dort bei Binge'.
Un' die heilig' Hildegard die war
          Halt aach drheem in Binge'
          Un' war Aebtissin dort sogar,
          Deß Alles war in Binge'.
Es is e' wahri Herrlichkeit
          Deß liebe kleene Binge',
          Mei' Vater und Mutter un' all' mei' Leut'
          Ja mir sin all' vun Binge'!


 
