
Der Mensch.


       
Der Mensch is wie e' Humpe' Wein,
        Betracht's emol so recht,
        Der Humpe' is oft schö' un' gut,
        Was drinn is aber schlecht;
        Der Humpe' is oft reich gekränzt,
        Doch drinn im Wei' ke' Blum'
        Un' Alles, was emm' g'falle' thät
        Nor ausewendig 'rum. 
        'S is aber aach oft umgekehrt,
          Der Humpe' sicht nix gleich,
          Drinn aber blinkts wie flüssig' Gold
          An Herrlichkeite' reich,
          Oft fehlts an Form un' an Façon
          Un' meenscht 's wär' gar nix dra',
          Drinn aber is for Lieb' un' Luscht
          E' Himml uffgetha'.
Un' doch is deß Exempl nix,
          Dann Een's is ganz gewiß,
          Daß mehr e' großer Humpe' faßt
          Als wann's e' kleener is,
          'S git aber Leut' wie die Kameel',
          Sie könnte' nit größer sey'
          Un' trichterscht dra' aach wie de willscht,
          Du bringscht halt doch nix 'nei'.
Un' wiedder manche Ann're git's,
          Die gar ke' Riese' sin'
          Un' spruddle' doch vun Scherz un' Witz
          Als wär' e' Faß voll drinn,
          Sich! so ee', wann ich zaubre' könnt',
          Deß müßte' mei' Humpe' sey',
          Wie viele Liedcher thät' ich do
          Mir hole' aus ihr'm Wei'.


 
