
Die interessant' Gschicht'.


       
Wie ich noch in Humborch war,
        'S werd drei Johr jetz sey, –
        Nee, es sin schun über sechs',
        Ebe' fallt's mer ei',
        'S hot der Gabler noch gelebt,
        Der Feldwebl, weescht,
        Der war in der Cumpanie
        Sellemol der gröscht',
        'S braune Lische war sei' Schatz,
        Die war emol schee',
        'Meen', ich seh se alsfort noch
        Mit dem Lange' geh',
        Sin die Bube' aach schun groß,
        Eener der is hier,
        Is e' guter Waldhornischt,
        Bloost als wie e' Stier.
        »»No un wie d' in Humborch warscht?««
        Ja! wie ich in Humborch war, –
        'S is vun uns derheem
        Kaam drei Stund, deß heeßt mehr gehts
        In drei Stund bequeem,
        Wann mer über Erbach geht,
        Dann vun obe' 'rum
        Is's viel weiter, weil die Stroß
        So gewaltig krumm, –
        Ja wie ich in Humborch war,
        Hot's e'mol gebrennt,
        Beim e' sichre, – ei die Gränk
        Hot mer'n doch genennt, –
        Beim e' sichre Russilliard,
        Oder Millerbeer,
        Nee, es war beim Russilliard,
        War vun Strasborch her.
        Wie der Brand entstanne' is,
        Weeß mer heut noch nit,
        'S war als wie e' Hexewerk
        Juschtement d'rmit,
        'S habe' wohl die eene' gsacht,
        'S wär' e' Buberei,
        'S wär' geleecht, un 's kann aach sey',
        'S war so was derbei;
        No, do sin zwee Häuser halt
Worzwech abgebrennt,
        'S war juscht mitte' in der Nacht;
        Alles ist gerennt
        Un' ganz Humborch hot gelöscht,
        'S Lösche' war e' Kunscht,
        Wege 'm Wind, do is's ke' Spaß
        Um e' Feuersbrunscht.
        Ja, deß war juscht sellemol
        Bei dem Russilliard, –
        Wie ich noch als Adspirant
        In dem Humborch war. – –
        Ja mei' lieber Freund, so geht's.


 
