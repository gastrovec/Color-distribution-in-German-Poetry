
Die gfahrlinga Wünsch'.


           
Es hat a Jager auf Gambsein 'birscht,
           Die habn en so viel g'freut;
           Und hat ihm denkt, waar no' mei' Berg
           So lang wie d' Ewigkeit,
           Und waar er no' so schiech und wild
           Von Kopf bis auf'n Grund,
           Daß wohl der hundertst dra' derschraak,
           Und da nit eini kunnt.
           Da hat er g'moant, waar ihm alloa
           Vor gar koan' Grab'n bang
           Und waar er g'fahrli', wie der will,
           Er waget jed'n Gang.
           So steigt er furt, steigt aus und o'
           Und Graabn ei' und aus,
           Auf oamal steht er an 'ra Wand,
           Da kon er nimmer 'naus.
           Und ko' nit ruckwärts und nit für,
           Dees is ihm nie passirt,
           Wo Sakra, denkt er, bist denn jetz',
           Jetz hast di' gar verirrt.
           Er schaugt und sicht weit um und um
           Und nix als Stoa und Gwänd
           Und hat sein' Berg und sei' Revier
           Wahrhafti' nimmer kennt.
           Und Gambfein sicht er Rudlweis,
           Ko' aber nit dazua,
           Ko' si' nit rührn auf den Fleck
           Und sitzt ihm halt grad gnua.
           Jetz' is ihm dengerscht anders worn
           Und trauri' schaugt er no',
           Von weiter kemma is koa Red',
           An' j'der fallet o'.
           Da sicht er druntn tief in Thal
           A ganzi Jagerschaar
           Und sicht koan' Weg', wo s' eini' san,
           Dees is ihm wunderbar,
           Und sicht oan' 'bundn an an Baam,
           Was dees bideutn kunnt,
           Er denkt, der is do' besser dra'
           Als i', waar i' so drunt'!
           Und kaam daß er des Ding ihm denkt,
           So steht er an den Baam,
           Und is der 'bundne gwest und moa't
           Er lieget in an Traam.
           Die fremdn Jaga habn viel g'redt
           Und endli' kemma drei
           Mit Bixn und die sag'n ihm,
           Jetz' bet', 's is glei' vorbei!
           »Was waar jetz' dees, hab' Enk nix tho',
           »I' woaß ma ja von nix,«
           Scho' guat, so habn die andern gsagt
           Und langa nach der Bix,
           Und legn nettet auf ihm o',
           Da fliegt a Fink vorbei,
           O denkt er, waar no' i' der Fink,
           So waar i' dengerscht frei;
           Und wier er 's denkt, so fliegt er scho'
           Und is a Vogl worn
           Und fliegt, er woaß gar nit wohi',
           Hat woltern d' Schneid verlorn.
           Da stoßt a großer Geyer ro',
           Kaam kimmt er ihm no' aus,
           Der Geyer nach, o Gott koa' Busch,
           Koa' Baam, o Angst und Graus!
           Er fliegt schier todt von Wand auf Wand,
           Der Geyer nachet dro',
           Auf oamal nimmt 'n der bein Kragn,
           Da schreit er, was er ko'.
           Und bei den Schroa, is gwest vorbei
           Des ganzi Hexenwerk,
           Und er auf an bekanntn Platz,
           Und wieder auf sein' Berg. –
           Is's gwest was anders, od'r a' Traam,
           Er hat si' nit verkennt,
           Und is als wie a gfehlter Fuchs
           Von selln Fleckl g'rennt.
           Und hat ihm weiter nimmer denkt,
           Das er was bsunders möcht
           Und war ihm j'tza sei' Gebirg,
           Wie 's ebba g'west, scho' recht. –
           So wünscht oft mancher auf der Welt
           Und büsset's nacha schwaar,
           Wann unser Herrgott Alles thaat
           Und nit der Gscheutre waar.


