
Als noch 'n Schoppe'!


       
O Wein du bischt e' lieber Freund,
        Dei' Sunn' wann in mer Gläsche scheint,
        So soll's drauß wettre', wies nor mag,
        Mir is, als wär' der schönschte Tag.
        Als noch 'n Schoppe'! 
        'S laaft in der Welt so mancher 'rum,
          Der sicht nix grad, sicht Alles krumm,
          O Freund, so eener kennt dich nit,
          Sunscht stünd's wohl nit so schlimm d'rmit.
          Als noch 'n Schoppe'!
Uf dich mei' Schatz verloß' ich mich,
          Un' will der Griesgram rühre' sich,
          Du weescht mer g'schwind 'n Rooth drvor
          Un bischperscht mer vertraut ins Ohr:
          »Als noch 'n Schoppe'!«
Die Lieb is gar e' korz Gedicht
          Un' 's Lebe' is e' langi Gschicht',
          Du helfscht zu allezwee getreu
          Un' bischt deß Beschte oft drbei.
          Als noch 'n Schoppe'!
Wann ich e' Weltverbeßrer wär',
          Mit dir verbunne' wär's nit schwer,
          Zu Aller Wohl dictirt' ich dann:
          Kund un' zu wisse' Jedermann:
          »Als noch 'n Schoppe'!«


 
