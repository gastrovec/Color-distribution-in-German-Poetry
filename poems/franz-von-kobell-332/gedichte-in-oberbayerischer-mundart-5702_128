
A' Buschn Schnadahüpfi'n.


1. 2.


                       
Mei' Herz thua di' auf
           Und daß d' Sunna scheint d'rei',
           Denn es is ma' heunt d'rum,
           Daß i' lusti' will sey',
           Daß i' lusti' will sey'
           Wier a' Lerchei bal's singt,
           Wie der Spielho' in' Falz,
           Der in' G'ringl 'rumspringt.


 
           3. 4.



O du tause'dschöns Kind,
           Wann i' di' habn kunnt'
           Nacha hätt' i' 'n Himmi
           Auf Erdn herunt',
           Und da waar' ma' nie bang
           Vor koan' Wetter, koan' Reng,
           Denn die müßtn all' furt,
           Bal' d' grad lachest a' wen'g.


 
           5. 6.



'Ho' Liedln wohl g'sunga
           Mei' Lebta grad gnua
           Und i' ho' wegn dei' scho'
           A Freud g'habt dazua,
           Und i' ho's' nit all' 'dicht',
           Nit alloa zwegnbracht,
           Deini vielliebn Augn
           Hamm des Mehreri g'macht.


 
           7. 8.



Musikantn machts auf,
           Meiner Lene zun G'falln,
           Und thäats d' Notn nit spar'n,
           I' will Alles gern zahl'n,
           Denn mei' Lene is lieb
           Wier' a' Bläami in Mai,
           Und i', wur' dafür arm,
           Hätt' s' a' Gaudi dabei!


 
           9. 10.



Und morgn und heunt
           San nit allewei' guat Freund,
           Willst a' Bußl hergebn,
           Laß mi's heunt no' d'erlebn,
           Denn a' Sorg hon i' d'rum
           Und bring's nit ausn' Si',
           Schau wenn d' Welt morgn z' Grund gaang',
           Waar 's Bußl aa' hi'.


 
           11.



Und i' will grad a' Bläami,
           I' will ja koan' Strauß,
           Grad a' bißl a' Bußl
           Dees bitt' i' mir aus.


 
           12.



Und ob i' di' lieb'
           Schau jetz' kon i's nit sagn (und)
           Frag wieder, wann d' Rech'
           Amal Gambskrickln tragn.


 
           13.



Amal kriegst mi' scho'
           Und dees is halt wann's is,
           Nacha schau, wann d' mi' kriegst,
           Nacha hast mi' ja g'wiß.


 
           14. 15.



Und 's Diendl hat g'sagt
           Und sie hätt' mi' so gern
           Als wie vo' die Kerschn
           Und Zweschbn die Kern,
           Die Sakera-Diendln
           So sans' allisamm
           Und erst 
          recht foppe's' oan'
           Bal' s' oan' o'bandlt hamm.


 
           16.



Und a' Taubn in' Fliegn
           Der Teufi der brat's'
           Und an' Diendl sei' denka
           Der Guguck d' errath's.


 
           17.



Und 's Diendl is a' Zither,
           Wo d'rüber nix geht
           Und 
          dem machts' die schönst' Musi'
           Der 's Spieln versteht.


 
           18.



Und 's Diendl hat Zahnerln
           Da lacht's wohl damit
           Und sie kunnt' oan' aa' beißn,
           Dees thuats aber nit.


 
           19.



Und es kimmt nit d'rauf o'
           Wie'r a' Diendl ausschaugt,
           Bal's' no' jung, schö' und brav is
           Und sunst ebbas taugt.


 
           20.



Du flachshaarets Diendl,
           Di' hon i' so gern
           Und i' kunnt' wegn den Flachs
           Glei' a' Spinnradl wer'n.


 
           21. 22.



Und 's Liebn is a' Schießet
           Auf a' schneeweißi Scheibn
           Und da kennst di' nit aus
           Derfst es wohl a' Weil' treibn,
           Und 's Diendl is der Punkt
           Und um den geht halt 's G'riß
           Und oft trifft 'n a' Schütz
           Der der best' lang nit is.


 
           23.



A' Gambs auf der Wand
           Und da' Punkt in der Scheibn
           Und mei' Schatz auf der Alm
           Is mei' Thoa' und mei' Treibn.


 
           24.



Denkt koa' Jaager an d' Jagd
           Hat 'n d' Lieb amal 'packt
           Und koa' Senndrinn an d' Kal'm
           A so gehts auf der Alm.


 
           25.



Und a' Jaaga sicht guat
           Aber d' Lieb macht 'n blind
           Und da fangt dir den größtn
           A' kloa's Diendl g'schwind.


 
           26.



A' Bix ohni Ho'
           Und a' Diendl ohni Mo'
           Und a' Jaager ohni Schneid
           Da is's allemal gfeit.


 
           27.



Bist derntwegn koa' Jaga,
           Weil d' Federn a'm Huat
           Und an' Zwilling aa' hast
           Der pum pum macha thuat.


 
           28.



A' Goasbock is g'stiegn
           Gar hoch in oan' Zorn,
           Hat a' Gambs wer'n wolln,
           Is dengerscht koa's worn.


 
           29.



Und a' Fuchs is koa' Lux
           Und a' Ratz is koa' Katz
           Und koan' Hirsch bild' dir ei',
           Thuast a' Rechböckei sey'.


 
           30. 31.



Daß's geit alti Hexn
           Ko' glaabn wer will,
           Aber jungi, die geit's,
           O da kenn' i' gar viel;
           Und hast damit z'schaffa
           So thäan s' dir 'was o'
           Und da' ko'st nimmer schlafa,
           Denkst allewei' dro'.


 
           32. 33.



Dei' Lieb wann a' Buach waar'
           Dees leset' i' glei'
           Und wieviel wur' denn d'rinn steh'
           Was moa'st von der Treu?
           Und dei' Lieb wann a' Farb' hätt'
           So bild' i' mir ei' (schau)
           Weil d' gar so viel' 
          gern hast,
           Ganz gschecket müßt s' sey'.


 
           34. 35.



Mei' Resl, was hon i'
           So Unrechts denn tho'
           Daß i' d' Rosl statt dei'
           Bei der Hand gnumma ho',
           Schau 
          Resl und 
          Rosl
 Dees gleicht halt anand'
           Und da kimmt ma' ja leicht
           An a' unrechti Hand.


 
           36.



Und der Türk und der Ruß
           Die zwoa gehn mi' nix o'
           Wann i' no' mit der Gretl
           Koan' Kriegshandl ho'.


 
           37.



Und 's Dienerl wann d' heuretst,
           So mirk dir dabei,
           Es werd nit grad dei' 
          Weiberl,
           Es werd scho' dei' 
          Wei'.


 
           38.



Und Grasn und Herzn
           Is d' Farb' bei mein' Gschpiel (und)
           In anderni Kartn
           Da g'winn i' nit viel.


 
           39.



Die schönst Farb' is Grea
           Und grea' sollt' alles sey',
           Grad mei' rosigi Rosl
           Die roat' i' nit d'rei'.


 
           40. 41.



Und es is nix so trauri'
           Und nix so betrübt
           Als wie wann si' a' Krautkopf
           In a' Rosn verliebt.
           Und es is nix so trauri'
           Und nix so weit gfeit
           Als wie wann si' a' Pudl
           In a' Katzl verkei't.


 
           42.



Die Mauser wer'n gschoßn
           Da spart ma' koa' Blei,
           O waar'n do' die Duckmauser
           Aa' voglfrei.


 
           43.



A' Licht blast mer aus
           Und a' Feu'r blast mar o',
           Und es blasn gar viel'
           Die nie denka da dro'.


 
           44. 45.



Und d' Lercherln die steign
           In d' Höchn gar gern
           Und wie höcher daß s' steign
           Wie kleaner daß s' wer'n.
           Und so steigt an diem oana
           Der hoch außi will,
           Is heruntn gar weni'
           Und drobn nit viel.


 
           46. 47.



Der Mensch hat an' Geist,
           Hat der Schullehra gsagt,
           Und der Wei', der hat aar oan,
           Dees hon i' d'erfragt,
           Und bal' die zwoa streitn,
           So hat's schon an' Schei' (und)
           Es thaat der von' Wei'
           Oft der stirkeri sey'.


 
           48. 49.



Bal' Fried is, a' Gsangl,
           Dees is unser' Freud
           Und bal' Krieg is, a' Juchezer
           Hat aa' nit gfeit,
           Denn mir san all' Soldatn,
           Dees leit schon in' Bluat
           Und die boarischn Kugln
           Die arbetn guat.


 
           50. 51.



Und der boarischi Löb (Löw')
           Hat a' sakrisch's Gebiß
           Und hat wolterni Zahn',
           Schau wie alt er aa' is,
           Und der 'n wollt' traatzn,
           Der kaam schlecht davo'
           Und es wissen's wohl oa'
           Wier er 's Reissn guat ko'.


