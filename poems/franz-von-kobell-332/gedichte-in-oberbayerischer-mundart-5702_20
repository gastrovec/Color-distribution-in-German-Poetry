
Der Daxl und der Pudl.


       
Es hat a' Daxl gar nix g'lernt,
           Als Belln grad und Freßn,
           Hat nix von andri Künstn gwißt,
           War aa' nit d'rauf verseßn,
           Der Daxl hat a' Leben g'führt
           Ja raar und ohni Kumma,
           In Winter hinter 'n Ofa gschnarcht
           Und Muckn g'fangt in Summa;
           Er is gar fleißi gfüttert worn,
           Was sollt' er Hunger leid'n,
           »Gel' Daxl, magst halt aa' dei' Sach'
           Hast aa' so deini Freudn.« –
           – Es hat a Pudl zeiti scho'
           Gar viel Verstand verrath'n,
           Hat um a' jeds Apportl tho',
           Als waar's der besti Bratn,
           Dem Pudl hat ma' wohl 'was zoagt,
           Und hat er's nit begriffa,
           So is ihm Peitsch'n oder Stock
           Gschwind über 'n Buckl 'pfiffa:
           Ma' hat ihm 
          weni' z'freß'n gebn,
           »Der Schlanggl braucht nix z'freß'n,
           Denn wur' er wampet, thaat er ja
           Sei' Wissenschaft vergessn!« –
           Mir fallt gar oft der Daxl ei'.
           Der Pudl aa danebn,
           Betracht' i', wie so nach Verdienst
           An' diem die Menschn lebn;
           Den oan', der nix is, thuat mer All's,
           Den andern nit a' bißl,
           Dem oan' bleibt 's Braatl allizeit
           Und 
          dem – a laari Schüßl.


