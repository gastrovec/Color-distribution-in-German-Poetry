
Der alti Jaaga.


           
Es steigt an' alter Jaaga
           Gon Berg dahi',
           A' Gambsei drobn schießn
           Hat er im' Si',
           Bein' Pfarrer drunt' is Kirta',
           Da soll er für den Herrn
           In d' Kuchl an' Jahrling liefern,
           Dees Wildprat hat er gern. 
          Der Jaga birscht gar fleißi',
           Da kimmt an' Eck
           Und drentn zeigt si' abi
           A' Laanafleck,
           Und wier er dort schaugt eini,
           Glei' sicht er Gambsei'n steh'
           A' Goas, a' Kitz, zwoa Jahrling,
           Jetz' kunnt' wohl ebbes geh'.
Sie äs'n, springa, scherzn,
           A' Böckei gar,
           Dees jagt die oan' wohl hin und her
           Als wier a' Narr
           Der is scho' voller Faxn
           Und geit halt gar koan' Rua,
           Der alti Jaaga schaugt ihm grad
           Mit stilln Lacha zua.
Mei'!, denkt er, wie d' no' jung gwest,
           Hast's aa' so g'macht,
           Hast aa' so springa mögn,
           Gern g'scherzt und g'lacht,
           Hast oft aa' g'hetzt die Diendln,
           Dees is wohl gwest a' Zeit,
           Und wie so gschwind verganga is's
           Und all' die Lustbarkeit.
Jetz' rennt ihm 's Böckei zuawi,
           Jetz' Alter schieß',
           Schau wier er d'rent steht an der Wand
           So schö' in Mies,
           Und aber 'hat nit g'schoßn,
           Ha' was er ebba thuat,
           Legt d' Bix a'm Bodn und steht auf
           Und winkt na' mit'n Huat.
Und schreit: »Jetz' geh' du Schlaanggl,
           »Dees G'schpiel is gnua,
           »Es kunnt' verschmacha sunst mei' Bix,
           »Geh' zua, geh' zua!«
           Hui! san s' dahi' – na sagt er:
           »Der Pfarrer haut gern ei'
           »Und braacht' ihm gar den Jahrling no',
           »Es kunnt' ihm schädli' sey.«


