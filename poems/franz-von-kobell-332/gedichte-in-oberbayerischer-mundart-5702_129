
Der Heuretsstoa'
      Zu dem Gedichte »der Heuretsstoa'« ist in Betreff der Gegend und der örtlichen Verhältnisse, welche darin oft zur Sprache kommen, Nachstehendes zu bemerken. Zwischen 
      Berchtesgaden, 
      Bertlsgadn, und dem 
      Bartolomä- oder 
      Königssee liegt die 
      Schönau. Wenn man auf dem See nach dem Jagdschlößchen von St. Bartolomä fährt, so sieht man rechts eine Reihe von steilen Felsenwänden, wovon die ausgezeichnetsten die 
      Brenti-Wand und die 
      Eichen(Oacha-)Wänd heißen. Eh' man nach Bartolomä (
      Bartlmä) kommt, geht ebenfalls rechts ein enger steiler Graben vom 
      Watzmann (Der Watzmann hat eine Höhe von 9164 Fuß, die meisten umliegenden Berge sind zwischen 5000 und 7000 Fuß.) herunter; dieser heißt 
      Ringkennl und führt von Bartolomä auf die Alpe 
      Kühroint, welche ober den genannten Wänden liegt. In der Nähe befindet sich der 
      Oachakopf und nördlicher der 
      Schapbachbodn; die 
      Schartn (Scharte) liegt zwischen dem kleinen und großen Watzmann. St. Bartolomä liegt auf einer Landspitze am See auf einer kleinen waldigen, wildreichen Ebene, welche die Au heißt und sich in ein wildes Thal fortsetzt, wo man es 
      im Eis nennt. Links an dem engen Thal liegen die Wände 
      Burgstall und 
      Hachlwand und unten am Eingang desselben das Kirchlein 
      St. Johann und Paul. Der Weg hinein geht längs des 
      Eisbaches und ziemlich am Ende liegt rechts am Fuße wild zerrissener Felsen die 
      Eiscapelle. Das Thal schließt ein hohes Felsenkahr, das sogenannte 
      Hocheis. Auf der entgegengesetzten Seite des Sees und gegen den 
      Obersee hin liegt die 
      Kaunerwand und die 
      Thalwand. Die Alpe 
      Unterlana und der 
      Heuretsstoa', Heirathsstein, liegen am Fuße des 
      Simmetsbergs, hoch am Ende des Bartolomäsees. Die 
      Fischunkl ist der Thalgrund hinter dem 
      Obersee, welcher von einem Halbkreis von Bergen eingeschlossen wird.
I. Wie die Diendln z' Unterlaana in Heuretstoa' gworfa hamm.


             
In Sanct Lorenzitag is gwen,
           Da hat's grad gwimmit z' 
          Unterlaana,
           Viel Diendln san da gwest beinand',
           Und is wohl plauscht worn allerhand. 
          San oa' vo' 
          Bertlsgadn 'nauf,
           Um' Almrausch und Jagabliemin,
           Zu Sträußln, wie ma's auf'n Huat
           Gern bei an' Schießet tragn thuat.
Denn 's is a' fürnehms Schießet g'west
           Den andern Tag in Bertlsgadn,
           Da hats 'was 'braucht von Bliemiwerk,
           Dees habn s' g'holt in 
          Simmetsberg.
Die Diendln in den Hoagascht da,
           Die habn g'lebt in oana Gaudi,
           Hamm Nudl 'kocht, und gscherzt und g'lacht,
           Wie's halt a so a Rudl macht.
Und na' an diem hamm s' außi gjuchzt,
           Daß's bis in d' 
          Thalwand 'nüber g'hallert,
           Da hat wohl manches Gambsei g'schaugt,
           Und g'luust, wie's die da drent' so taugt.
Und 's schwarzi Resei und die Wabn
           Von See, die habn nacha g'sunga,
           Die habn's kinnt auf's rarigist,
           Und Schnaderhüpfln z'hundert g'wißt.
Da fallt der oan' auf oamal ei',
           He Diendl'n, wißts jetz', was ma macha,
           Jetz geh' ma hi' zun 
          Heuretsstoa',
           Da muaß drei Wurf a jedi thoa'.
Ees kennts dees Loch dort in der Wand,
           Und die auf dreimal wirft da eini,
           Die werd in Jahr und Tag a' Braut,
           Da hat mei' Muatta scho' d'rauf 'baut.
Ja dees is recht, zum Heuretsstoa!
           Zum Heuretsstoa! hamm s' alli gschrie'n,
           Und alli durchananda gschwatzt
           Und mit 'n Schatz ananda 'tratzt. –
Von dera Alm gon Simmetsberg,
           Da geht a' langi schiechi Gassn,
           Und nett herunt' is an der Wand
           Der Heuretsstoa' glei' linker Hand.
Da ko' ma' manchn Pletzer segn,
           Da hamm viel hundert aufi g'worfa,
           Und ebba 'was bideut's halt do',
           Denn 's is no' heuntigs Tags a so.
Da san jetz' d' Diendln alli hi',
           Und fanga o', mit Stoana z' werfa,
           Und oani um die ander' feit,
           Da hats erscht gebn a Lustbarkeit.
Jetz' is dabei a' Diendl gwest,
           A' schöni G'sellinn, gar a' jungi,
           Sie hamm se's 
          Buacha-Miedei g'nennt,
           Die hot no' gar koan' Liebstn 'kennt.
Wirft aber aa', und 's drittemal,
           Meinoad da wirft dees Diendl eini,
           Is selber schier d'erschrocka dro',
           Da hebn die oan' a' Mettn o'!
Da hamm s' es 'kränzt und 's Resei hat
           'N Bräutigam na' macha müßn,
           Der hamm s' a' Raatschnbartl g'malt,
           Und selli Sachan 'triebn halt.
'S is gschpaßi um a' sellas Spieln,
           'S hat dengerscht dra' denkt 's Buacha-Miedei,
           Wie's waar, wann s' ebba nach der Sag'
           A' Braut thaat wer'n in Jahr und Tag.
Wer kunnt s' wohl nehma, hat s' ihm 'denkt,
           Wie' s auf 'n Hoamweg abagstiegn,
           »Der Knecht bei uns? naa pfüt' di' Gott,
           »Da wollt' i' lieber, i' waar todt.
»Der alti Hies', der so gern scherzt,
           »A' Freund von Vatern, 'will's nit hoffa,
           »Der Mankeifranz? der schaugt so trüb,
           »O naa, zu den hätt' i' koa' Lieb.
»Schau gar koan' wußt' i',« hat s' na' g'sagt,
           Zu die, die mit ihr abaganga.
           »'S werd nix bideutn, wier i' moa',
           »Die Gschicht' da von den Heuretsstoa'.«
»»Ei ja, sagt oani nacha d'rauf,
           »»Da geit's a' Hochzet, 's is scho' richti,
           »»I' hoff', du ladst mi' dazua ei',
           »»Und wer' a' Kranzljungfer sey'.««
Und mit den Red'n san s' halt ra',
           Und hamm no' plauscht von'n großn Schießet
           Und 's Midei dees hat viel sinnirt,
           Und wegn an' Heuretsstoa' studirt.


