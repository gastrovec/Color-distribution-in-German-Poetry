
Die Mädcher.


       
Es sitze' drei Mädcher beinanner am Haus'
        Un' plaudre' un singe' un spinne',
        Do sächt die ee', so schö' wie mei' Schatz,
        So werd' mer kenn' zweete mehr finne',
        Mich freut's nor, daß er Trumpeter is,
        Do is aach die Uneform schöner
        Als beim e' Gemeene', er macht jo en' Staat
        Un steicht der derher, wie nor eener.
        Do sächt die anner, des is schun wohr,
        Doch will ich dich d'rum nit beneide',
        Dann bei eme Kuß hoscht 's G'sicht voller Hoor,
        Ich kann die Schnorrbärt nit leide';
        Mei' Ferdinand sich! des is e' Jung,
        Is fei' und glatt wie e' Mädche',
        Is aach nit so wild un flucht nit e so
        Un folcht wie e' Lamm am e' Fädche'. –
        Die dritt' sächt nix un spinnt un spinnt,
        Is fleißich grad wie e' Bienche',
        Die is noch gar jung, weeß nix vun der Lieb',
        E' gar e' niedlich Blondinche'.
        Jetz' reißt ihr der Fad'm, do bückt se sich,
        Ei was, wie is mer geschehe',
        Do hab' ich e' Briefche' vun Rose'papier
        Versteckt unner'm Halstuch gesehe',
        Ei Dunner, jetz' hot die aach en' Schatz,
        Wie kann mer so leicht sich bedrieche'! –
    Die 's länger schun treibe', die rede d'rvun,
            Die anfange', sin gar verschwieche'!


 
