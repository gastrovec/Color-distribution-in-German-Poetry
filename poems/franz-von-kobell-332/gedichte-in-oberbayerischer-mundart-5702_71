
Der Baam in Paradies.


           
Es steht a Baam in Paradies,
           Der hat a raari Blüh',
           'S geit auf der Welt viel' schöni Baam,
           An sellan sicht ma' nie. 
          Es sitz'n vieli Engerln 'rum,
           Die gebn wohl drauf Acht,
           Denn an den Baam, verstehst mir', wachst,
           Was d' Menschen glückli' macht.
Und wann's in Himmi dunkl werd
           Und Feierabend is,
           Geht unser Herrgott allemal
           Durchs ganzi Paradies,
Und schaugt ob Alls in Ordnung is
           Und schaugt den Baam aa o',
           Und wann's 'n freut. so nacklt er
           Und schüttlt a wen'g dro';
Da fall'n die Bliemin auf die Welt
           Mit Herrlikeit und Pracht
           Und den a so a Bliemi trifft,
           Den hat er glückli' g'macht.
Der woas oft gar nit wie ihm gschicht
           Und kennt si' gar nit aus,
           Die 'bratne' Taubn flieg'n ihm
           Von selber in sei' Haus,
Und werd gar gschwind a reicher Mo',
           Wie's halt an dieweiln is,
           Dees kimmt von sell'n Schüttln her,
           Von Baam in Paradies.
Und weil dees Gschichtl nit derlogn,
           So hat ma' 's Sprüchl gmacht,
           Und hast es gwiß gar oft scho' ghört:
           »Es kimmt 's Glück über Nacht.«


