
E Froch' (Frag).


           
E' Jäger hot Schnaps getrunke',
        Do drüber schloft er ei',
        Do macht sich fort sei' Hündche
        Un laaft in de' Wald 'enei'.
        Un jagt als wie besesse'
        En' Hersch uf e' Chaussée,
        Do kummt e' Wage' gfahre',
        Die Gäul' werrn scheu, o weh!
        Sie schmeise' um den Wage'
        Juscht am e' große' Stee',
        E' reicher Herr der drinn war,
        Der brecht sich Hals un Bee'.
        Der Kutscher, e' armer Teufl,
        Der schlagt e' Loch in die Erd',
        Un fallt do in en' Keller,
        Der Fall war ebbes werth,
        Dann ihm is nix geschehe',
        Als daß er findt 'n Schatz,
        Der war wie lang vergrabe'
        Juscht an demselle' Platz. –
            Hätt' jetz der Jäger nit Schnaps getrunke',
            So hätt' er aach nit so schlofe' müße',
            So wär' 'm der Hund nit dervu' geloffe',
            So wär' aach der Hersch im Wald gebliebe',
            So hätt'n die Gäul' nit verschrecke' könne',
            So hätt' der Wage' nit umgeschmisse',
            So hätt' ke' Reicher de' Hals gebroche',
            So wär' ke' Armer nit reich geworde'. –
        Bedenkt mer jetz' e' solchi Gschicht',
        Wie's noch gar viele gi't,
        So weeß mer kaam, was besser is,
        Schnaps trinke' oder nit.


 
