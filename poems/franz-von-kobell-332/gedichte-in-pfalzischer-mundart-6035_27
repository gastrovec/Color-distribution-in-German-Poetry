
Kathrinche'.


       
»Als fleißig Kathrinche? was machscht de dann do?«
        »»Liebi Mutter deß git 'n Pantoffl for mich
        »»Ich fang' 'n grad a'.«« »No' so geb' emol her,
        »Potz Tausend, was sin deß for feine Stich. 
        »Du bischt e' g'schickt' Mädche un' hoscht 'was gelernt
          »Un' wann d' emol heuratscht, do thuts dr gar gut,
          »Ich wees wie deß is un' wie aach e' Mann
          »E' Fraa', die was kann, äschtemire' thut.
»Apropos lieb' Kathrinche' ich meen' 's wär' jetz' Zeit
          »Daß de wählscht, dann wahrhaftich du hoscht grad die Wahl,
          »Wie wär' dann mei' Schweppermann, he? der Major,
          »Du weescht jo, er zabblt vor Liebesquaal.«
»»Ach Mutter der ewige Schweppermann
          »»Mit sammt seinm Major, do denk' ich nit dra',
          »»E' dicker Knolle', e' rother Kopp,
          »»Un' trinke' thut er, mer sichts 'm jo a'.
»»Ne Mutterle, ne.«« »Aber liebes Kind,
          »Mit dem Dicksey', ich bitt' dich, wer kann do drfor,
          »Un' nemmscht de jetz' heut een so dünn wie e' Spell,
          »So kann er dick werre' in etliche Johr,
»Deß heest jo doch nix, aber no' – der Herr Scholz?
          »Der Sekertär, der is nit roth un' nit dick?«
          »»Ne' Mutter nor den nit, deß is gar ke' Mann,
          »»Betracht' Se nor Eens, nor den schläfrige Blick,
»»Un' was is er so dumm.«« – »Ei die Gränk sey doch still,
          »Is er dumm, bischt du gscheit, deß is jo e' Glück,
          »Un' e' guti Parthie, wer kümmert sich do
          »Um so Zeuch, was eener juscht hot for 'n Blick.
»Aber no'! noch e' Ann'rer, der Fabrikant Spitz,
          »Der hot' e' Vermöge, deß is jo enorm
          »Un' was kriechscht de do Sache'!« – »»Ach Mutterle ne,
          »»Deß is e' wahrhafticher Seide'worm,
»»Guckt nor uff sei' Fäde' un' Gschpinnscht un' Geweb.«« –
          »Aber Kathrin' jetz' saach' nor, 's is doch unerhört,
          »So Laune' un' Hochmuth un' 'Rumkrittlerei,
          »Wahrhaftich du bringscht mich noch unner die Erd'.
»Un' der Vetter, der Fritz, was sächt die Mamsell?
          »In den sin' die Mädcher doch all' wie verrennt?«
          »»O goldichi Mutter, der Fritz?! ja der Fritz!
          »»Was hot Se dann den nit glei' genennt,
»»Ja goldichi Mutter, den nemm' ich zum Mann
          »»Un ietz' will ich's aach g'steh' was ich vorhin nit gsacht,
          »»For de' Fritz hab' ich g'stickt, ach verzeih' se die Lug,
          »»For de' Fritz werd der schöne Pantoffl gemacht.««


 
