

Uff de Parad’

Will sich’s Mädche zeige
In sei’m Sunndagsschtaat,
Gäiht’s beim Zwelfeläute
Schtolz uff die Parad’.
Nobel uffgedunnert
Schteigtse wie e Pau,
Un sie werd bewunnert
Un beguckt genau,
Un dann gibt’s zu babbele, zu klatsche un zu rede,
Un dann fängt die Musik an mit Pauke un Drumbeede.
Dann kummt Er geschtiege
Wie e Deiberich,


        Deckelt voll Vergniege,
        Ihr gibt’s glei’ ’n Schtich,
Er schenkt ihr e Rösje,
Sie macht ’em ’n Knix,
Sie kriegt route Bäckche,
Babbele duh’n se nix,
dann winke, zwinkern se un schpinne leis ihr’ Fäde,
die Musik schpielt dezu mit Pauke un Drumbeede.


        Un die liebe Mudder
        Guckt ganz selig zu,
Bis de schtrenge Vadder
Merkt des dumm’ Geduh
»Laß den Gischpel laafe,
Geb der ner kä Mieh’,
Duh’ erscht driwwer schlafe,
Des is kä’ Partie!«
dann gibt’s Geflenn’, Geheil un grouße Schwulitäte,
de Alt’ fährt zwische ’nein mit Pauke un Drumbeede.


        Dann siecht mer e Weilche
        Sie im Sunndagsschtaat
Wie e einsam’ Veilche
Allä’ uff de Parad’;
Er dehäm voll Sorge
Ochst den Kopp sich voll,
Weil er nächste Morge In’s Exame soll;
Un darin gibt’s zu babbele, zu klatsche un zu rede,
Er is glicklich dorchgeplumpst mit Pauke un Drumbeede,


        Widder nach ’m Weilche
        Zeigt sich in ihr’m Schtaat
Unser einsam Veilche
Schtolz uff de Parad’.
Un dann kummt geschtiege
E neier Deiberich,
Deckelt voll Vergniege,
Ihr gibt’s glei’ ’n Schtich,


        Un dann winke, zwinkern se un schpinne leis ihr’ Fäde,
        Un dann gäihts von vorne an mit Pauke un Drumbeede.


