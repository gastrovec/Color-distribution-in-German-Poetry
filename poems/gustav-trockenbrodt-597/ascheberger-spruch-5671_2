

Uff de Mäbrück

In de ärgste Mittagssunne
Lehnt dort an de Mäbrück’ drunne
Faul ’n Kumbeer, hot In Kloube
Ganz schebb in sei’ Maul geschoube
Un die Fäust’ tief in de Säckel,
Wärmt er sich die Aagedeckel;
Un so schläft er in de Sunne
Uff de Brückebrüstung drunne.


        Awwer jetz’ kummt mit ’m Kloube
        Noch e Kumbeer angeschloube,
Blotscht sich newwer’n Annern schö’,
Kratzt sich, gähnt un schpuckt ’nein Mä.


        Un er säigt: Die hääße Luft!«
        »Hm«, säigt do de Anner druff.
’s Bier vom Worschtbennel is heit’ bitter.«
»Hm«, säigt do de Anner widder.
Dann is ’s e Weilche schtill,
Jeder nickt un denkt nit viel.


        »Du, was raachste fer e Sort’?«
        »Hm«, säigt der do, sunst kä Wort. -
»Du, de Mä duht widder sinke.
Wolle mer nit ’n Schoppe trinke?«
»Hm«, macht der sou ungefähr,
Säigt nit weniger un nit mehr,
Dann is ’s widder e Weilche schtill,
Jeder nickt un denkt nit viel.


        »Hot nit ebe de Damber geblose?«
        »Hm«, schnorcht der do dorch die Nose.
»Hm, was der Hm immer säigt,
Hm, ich glaab’, des Schinnos schläft.«
Dann is ’s widder e Weilche schtill,
Jeder nickt un denkt nit viel.


        In de ärgste Mittagssunne
        Lehne uf de Mäbrück drunne
Faul zwä Kumbeer, haawe ’n Kloube
Ganz schebb in ihr Maul geschoube
Un die Fäust’ tief in de Säckel,
Wärme se die Aagedeckel.
Hm säigt Äner, Hm de Anner,
Un so schnorche se minanner.


