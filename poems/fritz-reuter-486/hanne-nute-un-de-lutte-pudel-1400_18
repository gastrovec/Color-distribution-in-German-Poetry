
16.


    'T is wedder mal de Gösseltid.
        De Lewark stiggt nah'n Heben rup
        Un singt ehr helles Frühjohrslid;
        De Bom, de driwwt sin brune Knupp
        Un smitt dat letzte gele Bladd
        As Deckbedd dal fög Gras un Krut.
        De kiken jung un schämig rut
        Un reden lis' von dit un dat,
        Von Winters Noth, von Sommers Freuden.
        Un ligg'n enanner in den Arm
        Un flustern sacht: »wo warm! wo warm!«
        Un hoch an'n Heben treckt de Kraun
        Un stödd herun in ehr Posaun:
        »De Luft is fri! De Luft is fri!
        Mit Snei un Winter is't vörbi!«
        Ehr Swager Aderbor, de steit
        Vergnäuglich up den einen Bein,
        Wil't nu bald Poggen geben deit,
        Un kickt von't Schündack up den Rhein
        Un klappert ruppe nah de Kraun:
        »Fru Swägern, grüß vel mal von mi,
        Ik kem des' Dag glik achter Di,
        Ik hadd hir blot noch wat dau daun;
        Ik müßt nah Hanne Nüte'n sein.«
        Un flüggt herun un dröppt den Specht,
        De is hir 's Winters äwer blewen,
        Un warden beid sik hellschen freu'n
        Bet endlich Aderbor em fröggt:
        »Na, hett't hir wat Besonders gewen?« –
        »»Mit Hanne Nüte'n?«« fröggt de Specht.
        »»Ih, Arbeit hett hei hir jo fun'n,
        Hei arbeit't in de Smäd dor un'n;
        Un ok de Snider is hir blewen,
        De Murer hett sik rümmer drewen
        Den Winter dörch, nu äwer is
        Hei hir in Arbeit wedder wiß.««
        »Ih,« seggt de Aderbor un schellt,
        »Wat uns de Snider un Murer gellt!
        Ik frag', ob Hanne an sin Fiken
        Mit faste, true Leiw noch höllt,
        Wil deß ik äw're See müßt striken.« –
        »»Dat weit ik nich so ganz gewiß.
        Weit blot, dat hei in Arbeit is,
        Hir un'n bi 'ne Fru Meisterin,
        Wat noch en smuckes Wiw deit sin.«« –
        »Gotts Dunner!« röppt de Aderbor,
        »Wotau heww'n w' Di denn vörrig Johr
        Hir bi em set't?
        Na, dit is nett!
        Hei sall den Jung'n für Untru schütten
        Un lett em bi 'ne Fru Meistern sitten,
        Un bi 'ne jung'! Weitst wat dat seggt?« –
        »»Du hest gaud reden!«« seggt de Specht,
        »»Mi geit't up Stun'ns man hellschen swack,
        Dor sitt ik nu un hack un hack
        Den leiwen langen Winter äwer,
        Un denn un wenn man 'n lütten Käwer;
        Ik heww allein mit mi tau daun.
        Doch säd mi hüt de Smädsch ehr Haun:
        De Ollsch, de leg em stramm tau Liw,
        Sei set em hellschen up de Hacken
        Un wull em hüt Pankauken backen;
        Für Hannern wir ehr nicks tau riw.
        Un wenn hei wir taum Graben gahn,
        Denn wull sei em den Kauken bringen,
        Un hadd ok so'ne Reden dahn:
        Hüt müßt't ehr mit ehr Leiw gelingen.«« –
        De Aderbor kickt langs de Näs'
        Un stellt sik up den einen Bein –
        Up dese Ort kann hei in des'
        Verhältnissen am besten sein –
        Un makt in de Geswindigkeit
        Sik einen Slachtplan schön taurecht,
        Un kickt tau Höcht un fröggt den Specht,
        Wo Hanne Nüte graben deit.
        De wis't em denn nu ok Bescheid.
        De Oll, de flüggt dat Feld hendal,
        Un up den Tun süht hei den Sprein:
        »Matz, hest Du nich dat Rabhaun sein?
        Oh, raup mi doch dat Rabhaun mal!«
        Dat Rabhaun lett nich up sik luren,
        De Aderbor, de bückt sik dal
        Un flustert ehr wat in de Uhren;
        Sei nickt em ja, dat süll geschein.
        Hei flüggt up't Schündack wedder rup
        Un stellt sik up den einen Bein. – –
        Klock nägen geit de Smäddör up.
        Fru Meisterin, so rund un slank,
        En smuckes Wiw, so blink un blank,
        So nett un sauber baben un un'n,
        Trett ut de Husdör glau herut,
        In'n slohwitt Dauk den Kauken bun'n:
        »Dit sall Di smecken, Hanning Snut!
        Un denn, un denn?... Wi warden't sein –
        Natürlich All'ns in allen Ihren –
        Hei is jo ok von Fleisch un Bein,
        Un hett en Hart ok tau verliren.«
        So trippelt sei de Strat entlang,
        Un böhrt dat Röckschen in den Hög,
        Wo Rönnstein un wo Pütten wiren,





                   
    Bileiw! dat s' keinen Hamel kreg!
        Un kamm s' denn wedder up den Drögen,
        Denn let s' dat Röckschen ok nich dal,
        Dat doch de Lüd ehr Beinwark segen.
        So geit sei wider. Mit einmal
        Geit't baben von dat Schünendack:
        Klack, klack, klack, klack, klack, klack, klack, klack!
        Sei kickt tau Höcht: »De Aderbor!
        Dat is de irst in desen Johr.
        Dat Teiken,« seggt sei, »wir nich slicht!
        Schad is dat blot, dat hei nich flüggt,
        Un dat hei sitt un klappern deit;
        Denn sall jo Ein för't negste Johr
        Vel Pött un Schötteln kappeniren. –
        Na, dat is ok so'n Dämlichkeit! –
        Un mi sallt säker nich passiren.
        Na, grüß di Gott, du Langebein!
        Wo sik dat doch so prächtig paßt,
        Dat hüt grad ik tau irst di sein!
        Kumm, bug' din Hus up mine Fast!« –
        Sei geit nu wider nah den Fell'n
        Wo ehr leiw Hanning Nüting gröwwt.
        »So'n Teiken,« seggt sei, »sall doch gell'n!
        Ein geit vel säk'rer an't Geschäft!« –
        Nu kümmt en Graben. Dat's fital!
        Dor unnen nah de Brügg' hendal,
        Dat is tau wid. Man kort entslaten!
        So'n Sprung is ehr all oft gelungen,
        Sei hett all velmals höger sprungen.
        Sei ward ehr Röckschen höger faten,
        Set't an un springt nu: eins, zwei, drei!
        Burrr! flüggt dat Rabhaun up nah baben,
        Un de Fru Meistern in den Graben,
        Un all ehr Schötteln sünd intwei,
        Un all ehr Kauken dreck'ge Klümp,
        Un ganz vull Modd ehr witten Strümp,
        Un all ehr heite Leiw is käuhlt,
        As sei dat kolle Water fäuhlt. – –
            Un as s' sik endlich rute ampelt,
          Dunn steit sei dor un prust un trampelt
          Un smitt den Kauken in den Sand
          Un hett de Schören in den Hand
          Un paßt s' tausam: »So hewwen s' seten.«
          Ehr heite Leiw is ganz vergeten.
          Un geit nah Hus – 't is ganz egal,
          Ob dörch 'ne Pütt, ob up den Drögen –
          Un lett ehr Röckschen deip hendal,
          Dat blot de Lüd ehr Strümp nich segen.
          Un kickt up't Schündack rup un seggt:
          »De dämlich Aderbor hadd Recht!« –
          De äwer stunn up sinen Bein
          Un kek von't Schündack höhnschen runne
          Un lacht vör sik – up des' Ort kunn 'e
          Sihr spaßig un sihr spöttsch utsein –
          Un klappert run: »Fru Meisterin,
          Dat was woll nich nah Ehren Sinn,
          För ditmal laten S't man bewen'n,
          Dat namm doch tau en klät'rig En'n.«
          Un flüggt herunne nah dat Feld,
          Wo Hanne gröwwt, un seggt tau sik:
          »Möt doch mal sein, wo hei sik höllt,
          Un ob de Jung' noch up den Schick.«
          Un as hei nu so räwer tüht
          Un Hanne em dor fleigen süht,
          Set't hei den Spaden bi de Sid
          Un singt dat olle Kinnerlid:
          »»Aderbor, du Langebein,
          Wennihr willst du weg hir tein.««
          Un Aderbor, de seggt: »Dat mag ik liden,
          Hei denkt noch an sin Kinnertiden;
          Sin Back is rod, fri is sin Blick.
          Vel Glück, Jehann, vel Glück, vel Glück,
          Vel Segen is för Di upsport;
          Du hest Din Unschuld Di bewohrt.«
          Un nimmt sin Flücjten in de Hand
          Un segelt äwer Stadt un Land,
          Un wo hei kümmt, dor is't en Freu'n:
          »Wi heww'n den Aderbor all sein!«
          Un as hei kümmt nu nah Gallin,
          Dunn freu'n sik ok oll Smidten sin:
          »Aderbor, du Rauder,
          Bring' mi'n lütten Brauder!
          Aderbor, du Nester,
          Bring' mi 'n lütte Swester!«
          Un bidd'n noch üm en nigen Segen,
          Du leiwer Gott! un't sünd all nägen! – –
    Fru Meisterin dacht hen un her,
          Kek Hannern an un kik't ehr Schör:
          »Kein Bom föllt up den irsten Hau,
          Ik hau noch eins un tweimal tau;
          Hei is jo jung, ik ok jo noch.«
          Un halt 'ne Wust von ehren Bähn:
          »Na, Meckelnburger, eten S' doch!
          Un drinken S'! Hir steit Win, min Sähn.«
          Un uns' gaud Hanne? Ganz unschüllig
          Vertehrt hei Win un Wust gedüllig.
          Un gung Fru Meistern in ehr Kamer:
          «Na, Meckelnburger, nu gu'n Nacht!
          Un laten S' sik wat Leiwes drömen.«
          Denn hujahnt hei: »»De grote Hamer,
          De hett mi hellschen afmaracht.«« –
          De Bengel süll sik brav wat schämen! –
    Vir Wochen nah den Aderbor
          An'n Sünndagnahmiddag, dunn stünn
          In ehre Käk Fru Meisterin
          Un kakt en Pöttken Schockelor.
          Un wat dortau? Pannkauken deden
          Ehr eklich mal eins all verleden,
          Ne, Waffelkauken müßten't sin. –
          Hett Ein von Jug woll mal eins sein,
          Wenn so'ne jung' Fru Meisterin
          Tau Mehl un Rohm de Eier rührt,
          Mit't Waffelisen rüm hadtirt,
          Wenn s' mit ehr runden, drallen Bein
          Herümme hüppt bald hir, bald dor?
          Bald springt sei nah de Schockelor,
          Bald möt sei nah de Waffeln sein,
          Un möt dat Isen drein un wen'n.
          Wo güng ehr dat so glatt von Hän'n,
          As sei ehr sauber Arbeit dahn!
          So smidig gung ehr Arm un rund,
          Dat Ein dorup hadd swören kunnt,
          Sei künn dormit en Knuppen slahn.
          De lütten Bein un Arm, de flogen
          So sträwig nett, so fix un licht,
          De Kahlen gläun ehr ut de Ogen
          Un von ehr frisches Angesicht.
          Un unner ehren witten Dauk,
          Dor brennt ehr lüttes Hart so heit
          Un het't so hild un puckt so sleit,
          As wenn oll Schultsch ehr Stuwenklock
          In jede Stun'n fiw Virtel geit.
          Un dat all üm de Schockelor
          Un üm de Waffeln? Gott bewohr!
          Ne, dorüm ward kein Hart nich rönnen,
          Binah dörch Latzenschörten brennen;
          Dit Wirken all von bin'n un buten,
          Dit Rümhandtiren mit Arm un Bein,
          Dir Hartenpuckern, dir Ogengläun
          Is all för unsern Hanning Snuten.
          De Schapskopp hett dat blot nich sein. –


