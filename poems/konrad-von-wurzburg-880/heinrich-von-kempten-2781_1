
Konrad von Würzburg
Heinrich von Kempten
Ein keiser Otte was genannt,
     des magencrefte manic lant
     mit vorhten undertænic wart.
     schœn unde lanc was im der bart,
     wand er in zôch viel zarte,
     und swaz er bî dem barte
     geswuor, daz liez er allez wâr.
     er hete rœtelehtez hâr
     und was mitalle ein übel man.
     sîn herze in argem muote bran
     daz er bewârte an maneger stete:
     swer iht wider in getete,
     der muoste hân den lîp verlorn.
     über swen der eit gesworn
     von des keisers munde wart:
     "du garnest ez, sam mir mîn bart!"
     der muoste ligen tôt zehant,
     wand er dekeine milte vant
     an sîner hende danne.
     sus hete er manegem manne
     daz leben und den lîp benomen,
     der von sînen gnâden komen
     was durch hôher schulde werc.
     Nu hæte er dâ ze Bâbenberc
     in der schœnen veste wît
     gemachet eine hôchgezît,
     und was diu zeinen ôstern.
     des quâmen ûzer clôstern
     vil hôher ebbete in den hof
     und manic werder bischof,
     der mit êren îlte dar.
     ouch quâmen dar in liehter schar
     grâven, frîen, dienestman,
     die daz rîche hôrten an
     und den keiserlichen voget,
     die quâmen alle dar gezoget
     in wünneclicher presse.
     nu daz gesungen messe
     was an dem ôsterlichen tage,
     dô wâren sunder leides clage
     al die tische dâ bereit,
     und het man brôt dar ûf geleit
     und manic schœne trincvaz
     dar ûf gesetzet umbe daz,
     sô der keiser Otte
     mit sîner fürsten rotte
     von deme münster quæme,
     daz er dâ wazzer næme
     und er enbizze sâ zehant.
     Nu was durch hovezuht gesant
     ein werder juncherre dar,
     der edel unde wünnevar
     an herzen und an lîbe schein.
     die liute im alle sunder mein
     vil hôhen prîs dâ gâben.
     sîn vater was von Swâben
     herzoge vil gewaltec,
     des gülte manicvaltec
     solt erben dirre aleine.
     der selbe knabe reine
     des tages dâ ze hove gie
     vor den tischen unde lie
     dar ûf die blanken hende sîn:
     ein lindez brôt nam er dar în,
     des brach der hôchgeborne knabe
     ein lützel unde ein wênic abe
     und wolte ez ezzen sam diu kint,
     diu des sites elliu sint
     und in der wille stât dar zuo
     daz si gerne enbîzent fruo.
     Der junge fürste wünnesam,
     als er daz brôt an sich genam
     und ein teil gebrach dar abe,
     dô gienc aldâ mit sîme stabe
     des keisers truhsæze
     und schihte daz man æze,
     sô man gesungen hæte gar.
     der selbe der wart des gewar,
     daz der juncherre wert
     des brôtes hæte dâ gegert.
     des wart er zornic sâ zehant:
     der site sîn was sô gewant
     daz in muote ein cleine dinc.
     des lief er an den jungelinc
     mit eime stabe den er truoc,
     dâ mite er ûf daz houbet sluoc
     den knaben edel unde clâr,
     daz im diu scheitel und daz hâr
     von rôtem bluote wurden naz.
     des viel er nider unde saz
     und weinde manegen heizen trahen,
     daz in der truhsæze slahen,
     getorste. daz ersach ein helt,
     der was ein riter ûzerwelt
     und hiez von Kempten Heinrich;
     sîn edel muot der hæte sich
     rîlicher manheit an genomen.
     er was mit deme kinde komen
     von Swâben dar, als ich ez las,
     wand er sîn zuhtmeister was
     und in nâch ganzer wirde zôch.
     daz man den juncherren hôch
     als unerbermelichen sluoc,
     daz muote in sêre und übel gnuoc
     und was im leit und ungemach.
     zuo dem truhsæzen sprach
     der unverzagte ritter dô
     harte zorniclîche alsô:
     "waz habent ir gerochen
     Daz ir nu hânt zebrochen
     iuwer ritterlichen zuht,
     daz ir eins edeln fürsten fruht
     als übellîche habet geslagen?
     ich will iu nemelichen sagen:
     ir werbent anders danne ir sult,
     sît daz ir sunder alle schult
     geslagen hânt den herren mîn."
     "daz lânt iu gar unmære sîn!"
     sprach der truhsæze
     "mir ist daz wol gemæze
     deich ungefüegen schelken were
     und einen iegelichen bere
     der hie ze hove unzühtic ist.
     lânt iuwer rede an dirre frist
     belîben algemeine:
     ich fürhte iuch alsô cleine
     als der habich tuot daz huon.
     waz welt ir nû dar umbe tuon
     daz ich den herzogen sluoc?"
     "daz wirt bekant iu schiere gnuoc",
     sprach von Kempten Heinrich,
     "daz ir den fürsten edellich
     sô vaste kunnet bliuwen,
     daz sol iuch hie geriuwen,
     wand ich vertrag es langer niht.
     ir tugentlôser bœsewiht,
     nu wie getorstet ir geleben
     daz ir dem kinde hânt gegeben
     als ungefüege biusche?
     daz iuwer hant unkiusche
     sô gar unedellîche tuot,
     des muoz begiezen iuwer bluot
     den sal und disen flecken."
     dô greif er einen stecken
     als einen grôzen reitel:
     er sluog in daz diu scheitel
     im zerclahte sam ein ei,
     und im der gebel spielt enzwei
     reht als ein havenschirben,
     daz er begunde zwirben
     alumbe und umbe sam ein topf;
     daz hirne wart im und der kopf
     erschellet harte, dünket mich.
     des viel er ûf den esterich
     und lac dâ jâmerlichen tôt.
     der sal wart sînes bluotes rôt.
     dâ von huop sich en michel dôz
     unde ein lûtgebrehte grôz.
     Nû was ouch der keiser komen
     und hæte wazzer dâ genomen
     und waz gesezzen über tisch.
     daz bluot begunde er alsô frisch
     ûf dem esteriche sehen;
     er sprach: "waz ist alhie geschehen?
     wer hât den sal entreinet
     und die getât erscheinet
     daz er sô bluotic worden ist?"
     zehant begunde im an der frist
     sîn werdez ingesinde sagen,
     daz im sîn truhsæze erslagen
     waere bî der zît alsô.
     mit zorne sprach der keiser dô:
     "wer hât an im beswæret mich?"
     "daz tet von Kempten Heinrich"
     riefens algelîche.
     "jâ", sprach der keiser rîche,
     "hât im der sînen lîp benomen,
     sô ist er uns ze früeje komen
     von Swâben her in ditze lant.
     er werde schiere nû besant
     für mîn antlitze her;
     ich will in frâgen war umb er
     mir habe sô vaste an im geschadet."
     Sus wart der ritter dô geladet
     für den keiser freissam.
     und als er für sîn ougen quam
     unde er in von êrste ersach,
     mit zorne er wider in dô sprach:
     "wie hânt ir, herre, alsus getobet,
     daz mîn truhsæze hôchgelobet
     von iu lît ermordet?
     ir hânt ûf iuch gehordet
     mîn ungenâde manicvalt;
     iu sol mîn keiserlîch gewalt
     erzeiget werden sêre;
     ir hânt mîns hoves êre
     und mînen prîs zebrochen;
     daz wirt an iu gerochen;
     der hôhe mein und diu geschiht
     daz man den truhsæzen siht
     von iu ze tôde erlempten.
     "nein, herre!" sprach von Kempten
     der unverzagte Heinrich:
     "lânt hie genâde vinden mich
     und iuwer stæte hulde.
     geruochent mîne unschulde
     vernemen hie und mîne schult.
     hab ich mit rehter ungedult
     verdienet iuwer vîentschaft,
     sô lâzent iuwer magencraft
     mich vellen unde veigen.
     müg aber ich erzeigen
     daz niht sî diu schulde mîn,
     sô ruochent mir genædic sîn
     daz ir mir niht übels tuont.
     durch den got der hiute erstuont
     an disem ôsterlichem tage,
     sô gunnet mir daz ich bejage
     iuwer keisterlîche gunst.
     sît daz ir habent die vernunst
     daz ir von art bescheiden sît,
     sô êrent diese hôchgezît
     an mir vil armen hiute,
     lânt mich der werden liute
     geniezen die man schouwet hie.
     kein schulde wart s ô michel nie
     dan hœre zuo genâden teil:
     dur daz sô lâzent mich daz heil
     hie vinden unde erwerben
     daz ich niht müeze ersterben.
     Der keiser übel unde rôt
     der rede im antwürte bôt
     ûz eime grimmen herzen,
     er sprach: "des tôdes smerzen
     den hie mîn truhsæze treit,
     lîd ich mit solher arebeit
     daz ich niht muotes hân dar zuo
     daz ich iu keine gnâde tuo
     umb iuwer hôhe schulde.
     mîn keiserlîchiu hulde
     muoz iemer sîn vor iu verspart.
     ir garnet ez, sam mir mîn bart,
     daz mîn truhsæze tôt
     lît von iu alsunder nôt."
     Der werde ritter Heinrich
     verstuont wol bî dem eide sich
     den der übel keiser tete,
     daz er benamen an der stete
     daz leben müeste hân verlorn.
     des wart im alsô rehte zorn
     daz er sich gerne wollte wern
     und daz leben sîn genern
     mit willecliches herzen ger,
     wand er bekande wol, swaz er
     bî dem barte sîn gehiez,
     daz er daz allez stæte liez.
     Dâ von sprach er: "nu merke ich wol
     daz ich benamen sterben sol;
     nû ist zît daz ich mich wer
     und daz leben mîn gener
     al die wîle daz ich kan."
     hie mit der ûzerwelte man
     geswinde für den keiser spranc,
     er greif in bî dem barte lanc,
     und zuhte in über sînen tisch:
     ez wære fleisch oder visch
     daz man dâ für in hæte brâht,
     daz wart gevellet in ein bâht;
     als er in bî dem barte dans,
     daz kinne wart im und der flans
     vil hâres dâ beroubet:
     sîn keiserlichez houbet
     wart sêre entschumphieret,
     diu krône wol gezieret
     diu dar ûf gesetzet was,
     viel nider in den palas
     und al sîn rîchiu zierheit.
     er hæte in under sich geleit
     geswinde bî den zîten.
     er zuhte von der sîten
     ein mezzer wol gewetzet,
     daz hæte er im gesetzet
     vil schiere an sîne kelen hin.
     mit der hant begunde er in
     vast umb den kragen würgen.
     er sprach: "nu lânt mich bürgen
     emphâhen unde sicherheit,
     daz iuwer gnâde mir bereit
     und iuwer hulde werde,
     ir muozent ûf der erde
     daz leben anders hân verlorn.
     den eit den ir nu hânt gesworn,
     den velschet ob ir welt genesen,
     oder ez mouz iuwer ende wesen."
     Sus lag er ûf im an der zît
     und roufte in sêre widerstrît
     bî sînem langen barte,
     er wurgte in alsô harte
     daz er niht mohte sprechen.
     die werden und die frechen
     fürsten alle ûf sprungen,
     si liefen unde drungen
     algemeiniclichen dar
     dâ der keiser tôtgevar
     lag under dem von Kempten:
     an kreften den erlempten
     hætens an den stunden
     von im vil gerne enbunden.
     Dô sprach der ritter Heinrich:
     "ist iemen der nu rüere mich,
     sô muoz der keiser ligen tôt:
     dar nâch sô bringe ich den in nôt
     der mich zem êrsten grîfet an.
     sît daz ich niht genesen kan,
     sô kumt der wirt ze freisen,
     ich stiche im ab den weisen
     mit disem mezzer veste.
     ouch müezen sîn die geste
     engelten die mich wellen slahen:
     ich giuze ir bluotes manegen trahen
     ê daz ich müge verderben.
     nu her! swer welle sterben,
     der kêre her und rüere mich!"
     dô trâtens alle hinderisch,
     als in diu wâre schult gebôt.
     der keiser ouch mit maneger nôt
     vil sêre winken dâ began,
     daz si giengen alhindan.
     Daz wart getân und diz geschach.
     zou dem keiser aber sprach
     der unverzagte Heinrich:
     "lânt hie niht lange ligen mich,
     ob ir daz leben wellent hân:
     mir werde sicherheit getân
     daz ich genese, ich lâze iuch leben.
     wirt mir gewisheit nicht gegeben
     umb den lîp, est iuwer tôt!"
     hie mite ûf sîne vinger bôt
     der keiser unde lobte sâ
     bî keiserlîchen êren dâ,
     daz er in lieze bî der stunt
     von dannen kêren wol gesunt.
     Nu daz diu sicherheit ergie,
     den keiser Otten er dô lie
     geswinde von im ufe stân,
     er hæte im schiere dâ verlân
     den bart ûz sînen handen.
     und als er ûf gestanden
     was von dem esteriche wider,
     dô gieng er aber sitzen nider
     ûf sînen stuol von rîcher art;
     daz hâr begunde er und den bart
     streichen unde sprach alsô
     zu dem von Kempten aber dô:
     "ich hân iu sicherheit gegeben
     daz ich iu lîp unde leben
     unverderbet lâze.
     nu strîchent iuwer strâze
     alsô daz ir mich iemer
     vermîdet, unde ich niemer
     mit mînen ougen iuch gesehe.
     ich prüeve daz wol unde spehe
     daz ir zeim ingesinde mir
     ze swære sît. joch habent ir
     vil harte an mir gunfuoget
     swer blicket unde luoget
     an mînen bart, der kiuset wol
     daz ich iemer gerne sol
     iuwer heimlîch enbern.
     mir mouz ein ander meister schern
     dann ir, daz wizzent âne spot,
     mîn bart mouz iemer, sam mir got,
     iuwer scharsach mîden:
     ez kan unsanfte snîden
     hût unde hâr den künegen abe.
     vil wol ich des emphunden habe
     daz ir ein übel scherer sît.
     ir sult bî dirre tageszît
     uns rûmen hof unde lant."
     Sus nam der ritter alzehant
     zuo des keisers mannen
     urloup und îlte dannen.
     Er kêrte gegen Swâben wider
     und lie sich dâ ze lande nider
     ûf ein rîchez lêhengelt.
     acker, wisen unde velt
     het er ze Kempten, als ich las:
     dar ûf er sich, wande er was
     ein dienstman der selben stift.
     uns seit von im diu wâre schrift
     daz er sich schône gar betruoc,
     wande er hæte gülte gnuoc
     und was an êren offenbâr.
     Dar nâch wol über zehen jâr
     quam es von geschihte alsô
     daz der keiser Otte dô
     eins grôzen urliuges pflac
     und enhalp des gebirges lac
     vor einer stat vil wünneclich.
     er und die sîne hæten sich
     dar ûf geflizzen manege zît,
     daz si der veste gæben strît
     mit steinen und mit phîlen.
     doch was er bî den wîlen
     an liuten alsô nôthaft
     daz er nâch tiutscher ritterschaft
     her zû begunde senden.
     er hiez in allen enden
     den herren künden unde sagen:
     swer iht hæte bî den tagen
     ze lêhen von dem rîche,
     daz im der snelliclîche
     ze helfe quæme bî der stunt.
     dâ bî tet er den fürsten kunt:
     swer im wære dienesthaft
     und lêhen unde manschaft
     hæte emphangen under in,
     daz er balde kêrte hin
     ze Pülle bî den zîten
     und im dâ hülfe strîten.
     swer des niht entæte,
     daz er sîn lêhen hæte
     verwürket unde ez solte lân.
     Nu daz diu botschaft getân
     wart in elliu tiutschiu lant
     dô wart ze Kempten gesant
     dem abbet ouch ein bote sâ,
     der im diu mære seite dâ.
     Dô der fürste lobesam
     des keisers botschaft vernam,
     dô wart er ûf die vart bereit;
     ouch wurden schiere, sô man seit,
     al sîne dienstman besant
     und ûf die reise dô gemant
     bî triuwen und bî eiden.
     den ritter wol bescheiden
     vom Kempten liez er für sich komen,
     er sprach: "ir hânt daz wol vernomen,
     daz der keiser hât gesant
     nâch liuten her in tiutschiu lant,
     und ich der fürsten einer bin
     der im ze helfe komen hin
     über daz gebirge sol.
     dar zuo bedarf ich iuwer wol
     und iuwer dienestliute:
     die man ich alle hiute,
     und iuch ze vorderst, daz ir vart
     und die reise niht enspart
     diu mir und iu geboten ist.
     dâ von sult ir an dirre frist
     werden ûf die vart bereit."
     "Ach herre, waz hânt ir geseit!"
     sprach von Kempten Heinrich:
     "nu wizzent ir doch wol daz ich
     für den keiser niht getar
     ze hove komen, wande ich gar
     verwürket sîne hulde hân.
     ir sult der reise mich erlân
     iemer durch den dienest mîn.
     der keiser hât die hulde sîn
     vil gar von mir geleitet
     und über mich gespreitet
     sîner ungenâden büne.
     ich hân erzogen zwêne süne,
     die sende ich, herre, mit iu dar;
     ê daz ich alters eine var,
     sô füerent ir si beide samt:
     gezieret wol ûf strîtes amt
     kêrent si mit iu dâ hin."
     "Nein", sprach der abbet, "ich enbin
     des muotes niht daz ich ir ger
     und iuwer durch si beide enber,
     wand ir mir nützer eine sît.
     mîn trôst und al mîn êre lît
     an iu bî disen zîten:
     jâ kunnet ir ze strîten
     gerâten ûzer mâzen wol,
     und swaz man hôher dinge sol
     ze hove schicken alle wege,
     daz mac verrihten iuwer phlege
     vil baz dann anders iemen:
     sô nütze enist mir niemen
     an dirre hineverte als ir.
     dâ von sô bite ich daz ir mir
     rât mit wîser lêre gebent.
     ist daz ir dâ wider strebent
     und ir mir dienstes abe gânt,
     swaz ir von mir ze lêhen hânt,
     weizgot daz lîhe ich anderswar,
     dâ manz verdienen wol getar."
     "Entriuwen", sprach der ritter dô,
     "und ist der rede denne alsô
     daz ir mîn lêhen lîhent hin,
     ob ich iu niht gehôrsam bin,
     ich var ê mit iu, wizze Crist,
     swie mir diu reise an dirre frist
     ze grôzen sorgen sî gewant.
     ê daz ich lâze ûz mîner hant
     mîn lêhen und mîn êre,
     ê rîte ich unde kêre
     mit iu benamen in den tôt.
     mîn helfe sol ze rehter nôt
     iu bereit von schulden sîn,
     wande ir sît der herre mîn,
     den ich dienstes muoz gewern;
     sît ir sîn niht welt enbern,
     sô werde erfüllet iuwer muot.
     swaz mir der keiser übels tuot,
     daz will ich gerne dulden,
     durch daz ich iu ze hulden
     gedienen müge an dirre vart."
     Hie mite ûf sîne reise wart
     bereit der ellenthafte man,
     er fuor mit sîme herren dan
     über daz gebirge enwec.
     er was sô küene und ouch sô quec
     daz er durch vorhte wênic liez:
     er tet swaz in sîn herre hiez
     und wart im undertænic gar.
     si wâren beide schiere dar
     für die selben stat gezoget
     dâ der rœmische voget
     lac mit sîme her vil starc.
     von Kempten Heinrich allez barc
     sich vor des keisers angesiht
     und quam für in ze liehte niht,
     wand er in durch den halten haz
     und durch die schulde sîn entsaz.
     Sô flôch in der vil küene man:
     ein lützel von dem her hin dan
     het er die hütten sîn geslagen.
     ein bat was im dar in getragen
     an eime tage, als ich ez las,
     wand im nâch sîner verte was
     gemaches durft: dô badet er
     in eime zuber der im her
     was von eime dorfe brâht.
     und dô der ritter wol bedâht
     was gesezzen in daz bat,
     dô sach er komen ûz der stat
     ein teil der burgære,
     und ouch den keiser mære
     stapfen gegen in dort hin:
     umb die stat wolt er mit in
     teidingen unde kôsen.
     dâ von die triuwelôsen
     burgære hæten ûf geleit
     mit parât und mit kündekeit,
     daz sîn ze tôde slüegen;
     si wolten gerne füegen,
     sô er mit in sprâchen wolde,
     daz man in slahen solde
     und morden âne widersagen.
     Nu hæte schiere sich getragen
     diu zît alsô, des bin ich wer,
     daz er geriten quam dort her,
     gewæfens îtel unde bar.
     ein tougenlîchiu harmschar
     was im ze lâge dâ geleit,
     dar în er ungewarnet reit
     und wart mit frechen handen
     eins strîtes dâ bestanden,
     wan diu triuwelôse diet,
     diu tougen sînden schaden riet,
     diu quam ûf in geriuschet dar
     mit blôzen swerten liehtgevar
     und wolte im briuwen ungemach.
     und dô der ritter dez ersach
     von Kempten in dem bade dort,
     daz man dâ mein unde mort
     alsus begunde briuwen,
     und daz man an den triuwen
     den keiser Otten wolte slahen,
     dô liez er baden unde twahen
     vil gar belîben under wegen:
     reht als ein ûzerwelter degen
     sprang er uz dem zuber tief,
     ze sîme schilte er balde lief,
     der hieng an einer wende,
     den nam er zuo der hende
     unde ein swert gar ûzerwelt.
     dâ mite quam der blôze helt
     geloufen zuo dem keiser hin.
     von den burgæren lôste er in
     und werte in alsô nacket:
     zerhouwen und zerhacket
     wart von im der vînde gnuoc.
     der liute er vil ze tôde sluoc
     die den keiser wolten slahen,
     er gôz ir bluotes manegen trahen
     mit ellenthafter hende.
     ze bitterlîch em ende
     mit starken slegen er si treip,
     und swaz ir lebendic beleip,
     die mahte er alle flühtec.
     und dô der ritter zühtec
     den keiser hæte enbunden,
     dô lief er an den stunden
     nacket in daz bat hin wider.
     dar în gesaz er drâte nider,
     als ob er umbe die geschiht
     weste in dirre werlte niht,
     und badet als er tet dâ vor.
     Der keiser ûf der flühte spor
     quam gerennet in daz her.
     wer in mit manlicher wer
     hæte erlœset bî der stunt,
     daz was im harte cleine kunt,
     wand er sîn niht erkande.
     für sîn gezelt er rande,
     dâ erbeizte er balde nider
     und saz ûf sîn gestüele wider
     vil zorniclichen bî der zît.
     die fürsten quâmen alle sît
     für in gedrungen schiere dar.
     er sprach: "ir herren, nement war
     wie nâch ich was verrâten:
     wan daz mir helfe tâten
     zwô ritterlîche hende schîn,
     sô müeste ich gar verderbet sîn
     und den lîp verlorn hân.
     und weste ich wer mir kunt getân
     het alsô baltlichen trôst,
     daz er mich nacket hât erlôst,
     ich wolde im lîhen unde geben.
     den lîp han ich und daz leben
     von sîner helfe stiure:
     nie ritter wart sô tiure
     noch sô frech ân allen spot.
     erkennet ieman in, durch got,
     der bringe in für mîn ougen her
     ich bin des offenlîchen wer
     daz er emphâhet rîchen solt.
     mîn herze ist im in triuwen holt
     und mouz im iemer günstic wesen.
     kein ritter sô gar uzerlesen
     lebt weder hie noch anderswâ."
     Nu stounden sumelîche dâ
     die wol westen under in
     daz Heinrich deme keiser
     geholfen hæte bî der zît.
     die sprâchen alle widerstrît:
     "wir wizzen, herre, wol den helt
     der iuwer leben ûzerwelt
     von dem tôde erlœset hât.
     nu vert ez leider unde stât
     umb in alsô bî dirre zît
     daz iuwer ungenâde lît
     ze vaste ûf sînem rücke.
     er hât daz ungelücke
     daz er dur sîne schulde
     vermîdet iuwer hulde.
     würd im diu sælde nû getân
     daz er die möhte wider hân,
     wir liezen, herre, iuch in gesehen."
     Der keiser dô begunde jehen:
     "hæt er den vater mîn erslagen,
     ich lieze in mîne gunst bejagen
     und tæte im mîne gnâde schîn;
     daz nim ich ûf die triuwe mîn
     und ûf mîn êre keiserlich."
     Dô war der ritter Heinrich
     von Kempten im genennet.
     der keiser wîte erkennet
     sprach dâ wider sâ zehant:
     "und ist er komen in diz lant,
     daz weiz ich gerne sunder wân,
     war hæte ouch anders diz getân
     daz er nacket hiute streit?
     wand er ouch die getürstekeit
     truog in sîme herzen hôch
     daz er bî dem barte zôch
     einen keiser über tisch.
     sîn mout ist frevel und frisch,
     des enkilt er niemer;
     mîn helfe muoz in iemer
     genædeclichen decken.
     doch will ich in erschrecken
     und übellîche emphâhen."
     Dô hiez er balde gâhen
     und in ze hove bringen;
     mit zorniclichen dingen
     wart er für in gefüeret hin.
     seht dô gebârte er wider in
     als er gehaz in wære.
     "nu sagent", sprach der mære
     keiser, "wie getorstent ir
     ie gestrîchen her ze mir
     oder iemer für mîn ougen kommen?
     nu habent ir doch wol vernomen
     war umbe ich iuwer vîent wart:
     ir sît ez doch der mir den bart
     âne scharsach hât geschorn,
     und iuwer grimmeclicher zorn
     vil hâres in beroubet hât,
     daz er noch âne locke stât,
     daz hât gefrumet iuwer hant.
     daz ir getorstent in diz lant
     ie komen, dar an wirt wol schîn
     daz ir hôchvertic wellet sîn
     und übermuotes künnet phlegen."
     "genâde, herre!" sprach der degen,
     "ich quam betwungenlichen her.
     dâ von sô bite ich unde ger
     daz ir verkieset die getât.
     mîn herre, ein fürste der hie stât,
     bî sîner hulde mir gebôt,
     daz ich durch keiner slahte nôt
     liez ich enfüere her mit ime.
     ich setze daz hiut unde nime
     ûf alle mîne sælekeit,
     daz ich die vart ungerne reit,
     wan daz ich muoste, sam mir got,
     erfüllen gar sîn hôch gebot.
     wær ich niht ûz mit ime komen,
     mîn lêhen hæt er mir benomen,
     wære ich an den stunden
     an der verte erwunden."
     Der keiser lachen dô began:
     er sprach: "ir ûzerwerlter man,
     ir sît unschuldic, hœre ich wol:
     dâ von ich gerne lâzen sol
     gegen iu den zorn mîn.
     mir und gote sult ir sîn
     wol tûsent warbe willekomen.
     ir hânt mir swærer vil genomen
     und daz leben mîn genert.
     den lîp müeste ich hân verzert
     wan iuwer helfe, sælic man!"
     sus sprang er ûf und lief in an
     und kuste im ougen unde lide,
     ein soune lûter unde ein fride
     wart gemachet under in,
     ir zweier vîntschaft was dâhin,
     wan der keiser hôchgeborn
     und sîn grimmeclicher zorn
     was dem ritter niht gevêch.
     ein gelt gab er im unde lêch
     daz jâres galt zweihundert marc,
     sîn manheit frevel unde starc
     brâht in in hôhen rîchtuom
     unde in ganzer wirde ruom,
     daz man sîn noch gedenket wol.
     Dar umbe ein ieslich ritter sol
     gerne sîn des muotes quec,
     werf alle zageheit enwec
     und üebe sînes lîbes kraft.
     wan manheit unde ritterschaft
     diu zwei diu tiurent sêre:
     si bringent lob und êre
     noch einem iegelichen man
     der si wol gehalten kann
     unde in beiden mag geleben.
     Hie sol diez mære ein ende geben
     und dirre kurzen rede werc,
     daz ich dur den von Tiersberc
     in rîme hân gerihtet
     unde in tiutsch getihtet
     von latîne, als er mich bat.
     ze Strâzburc in der guoten stat,
     dâ er inne zuo dem tuome
     ist prôbest unde ein bluome
     dâ schînet maneger êren.
     Got welle im sælde mêren,
     wand er sô vil der tugende hât.
     von Wirzeburc ich Cuonrât
     muoz im iemer heiles biten.
     er hât der êren strît gestriten
     mit gerne gebender hende.
     hie hât daz buoch ein ende.
