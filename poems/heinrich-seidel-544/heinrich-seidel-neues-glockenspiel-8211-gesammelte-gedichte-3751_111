

Heinrich Seidel
Dei Galgen in Massow
Eins in dei gaude olle Tied
      Wir dat in Stargard mal so wiet,
      Dat ein oll Pierdeiw bammeln süll
      Dei Galgen harr bi Hitt und Küll
      All lang in Wind und Weder stahn
      Un wir toletzt to'n Deubel gahn'
      Un in'n Dutt tosamenschaaten –
      Wo süll'n sei nu den Pierdeiw laten?
      Ein niegen Galgen dei wir düer,
      Un't wir trotz Afgaw un trotz Stüer
      Ok gor kein Geld nich in dei Kass –
      Dat keem sei bairrtig slee]it to Pass.
      Doch Rathsherr Voss wüsst ümmer Rath
      Un harr ok hier gliek einen prat.
      Hei säd: »In Massow hebben s'n niegen –
      Dor kann hei Reepers Dochter friegen.
      Dor hebben s' nich dei Kosten schugt
      Un einen mächtig groten bugt –
      Dor kän'n sick nägen an versammeln,
      Un hei kann in Gesellschaft bammeln.«
Na Massow schreben s' nu en Breif;
      Doch mit dei Saak dor güng dat scheif:
      Dei Massowsch Rath, dei wull nich ran
      Un wir dorgegen Mann für Mann.
      »Wi hebb'n dat swore Geld nich schugt
      Un uns den schönen Galgen bugt –
      Dor is kein Platz für frömde Sünner –
      Dei is för uns un för uns' Kinner!«

