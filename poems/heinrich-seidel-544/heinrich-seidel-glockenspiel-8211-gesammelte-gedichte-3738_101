

Heinrich Seidel
Literarisches
6. An Karl Eggers
(Mit einer Cigarrenspitse aus Gänseknochen. Ihr Kopf war aus einem Gänseschädel hergestellt, dem durch geschickte Malerei, Einsetzung von Glasaugen und eine rothe Tuchzunge das Ansehen einer Teufelsfratze verliehen war.)
Je, wenn nu din Geburtsdag is, so dacht' ik mi,
      Denn möt'k di ok wat schenken, öwer wat denn man?
      Wenn einer Allens hett und Allens duwwelt hett!
      Wat finnen! – Finnen is de Hauptsak öwerall.
      T'isAllens, Allens dor, blot funnen mötdat warden,
      Un wer sik up dat Finnen recht versteht, de ward
      En düchtgen Kierl näumt allerwegt, na dat mit Recht.
      Wir nich de plattdütsch Sprak und plattdütsch Sak und Wesen
      All ümmer dor und keiner wüst wat von, bet dat
      Fritz Reuter kem un oll Klas Groth und heb'n dat funnen?
      Und Jere kann't nu sehn und freut sik an den Schatz.
Je, früher wir't 'ne Schaustergesellensprak för Bur'n
      Daglöhners, Schipperknechts: »Grob und gemein!« so säden's
      Un treckten krus de hochdütsch fine Näs und fäuhlten
      »Gebildet« sik und »hoch erhaben.« Je, un nu?
      Wenn Korl Kräplin nu mal von Reutern lest,
      Denn rönnen's em jewoll de Dören in un premsen
      Sik Kopp an Kopp herinne in den Saal an lachen
      Half dot sik, sweiten vör Vergnögen, seggen »köstlich«,
      Und nahsten roren's wedder, dat de Saal ward natt
      Und Korl Kräplin den annern Dag den Snuppen hett.
Du büst, min Körling, ok je einen von de Finner
      Hest mennig blage ,Trems upnahmen an den Weg,
      Wo vel vörbi gahn sünd un keiner hett se funnen.
      Denn mit dat Dichten is dat grad' so'n Sak as wie
      Mit dissen Gauskopp hier. Wo vele sonne Köpp
      Sünd nich wegsmeten word'n oder Lim ut kakt!
      Wat is dor denn ok an, dat Fleisch is af, un ok
      Dat beten Grütt, womit ehr por lütt Gausgedanken
      De Gaus torecht sik denkt, is rut un lang vertehrt;
      En krusen Knaken, wider nix. Der kümmt de Finner:
      »I, Deubel«, segt he, »sett' ik hir'n poor Ogen rin
      Un dor'ne rode Tung, denn gift de Gauskopp jo –
      Den Deubel ok- en Deubel, dat de Deubel sülwst
      Kein'n düllern Deubel sin künn! Dat's jo deubelmässig!
      So is dat mit dat Dichten ok, so'n kruses Tüg
      Dat find't sik vör, wat jere liggen lett, man blot
      De Dichter nimmt dat up, bekickt dat hir un dor
      IJn sett't em Ogen in, gift em ne schöne Tung,
      Un furtsen klingt und singt di dat so as Musik,
      Kikt di mit schöne blage Ogan an, dat du
      Din Dag nich dacht harrst, dat dat mäglich wir!
So'n Stück von Hexenmeister büst du ok min Körling
      Un sast dat lange Johr noch bliben forsch un fix
      Un dine beiden Händ vull nige Tremsen plücken,
      Da noch vel schöner sünd, as de wi nu all hebben!

