
Op'n Höhnerhoff
Tuk, tuke! – tuk, tuk!
       Kummt se, de Olsche, un kluckt;
       Ne, wat en Lust to sehn!
       All de lüttj' flinken Been;
       Lopt se un snötert un piep':
       Tip, tipe! – tip, tip!
Kik – kikeri – ki!
       Süh den Hans-Quast mi mal, süh!
       Brüst sick un steiht un kreiht.
       Selig vör Vaderfreud,
       Lat ock en beten för mi!
       Kik – kikeri – ki! 
      
Kurr – ruu! – kurr – ru!
       Klapp! sä't de Flünken, un hu!
       Jagt se di alltomal
       Baben vun't Dack hendal,
       Düffer makt Mantjes, bu! bu!
       Kurr – ruu! – kurr ru!
Wat, watte! – mal, wat!
       Kamt ock de Pritjes an't Fatt;
       Gehl, als en Suckerplumm;
       Plumps! – in de hölten Kumm
       Palscht se – un snappelt sick natt;
       Wat, watte! – wat, wat!
Husch, husche! – husch, husch!
       Kamt ock de Vageln vun'n Busch;
       Spatz hüppt in'n vullen Sprung;
       Spatsche ock mit ehr Jungn
       All achteran mit Geschri
       Mi, mimi! – mi, mi!
Wipp 'röwer! – wipp, wipp!
       Snawel in't Water 'rinstipp;
       Makt ja den Hals so lang,
       Sä't wul uns' Herrgott Dank.
       Drinkt, – holt tohöch de lüttj' Nipp;
       Wipp rünner! – wipp, wipp!
Du, dudu! – du Lünk!
       Düffer kriggt Spatz bi de Flünk;
       Spatz weer ock gar to slech,
       Stohl em't vör'n Snawel weg;
       Rapps! – fleegt de Dun ut de Flünk:
       Du, dudu! – du Lünk!
Pick, picke! – pick, pick!
       Jeder am dullsten för sick;
       Hier mal un dar mal hin,
      
Grüttkorn in'n Snawel 'rin;
       Vullpruppt, – un kugelrund dick;
       Pick, picke! – pick, pick!
Wau, wauwau! – wau, wau!
       Hurrr! – wat en Larm! – un wa gau!
       Hier hen un dar hen flagn.
       All utenanner stabn, –
       Un – op de Steenbrüch um'n Swanz
       Jalpt Filax un danzt.
*
 
