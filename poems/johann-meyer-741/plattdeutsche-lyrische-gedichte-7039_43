
Harsttiden
Nu sust de Wind, – de Wulken teht so swatt.
       De Regen drust, – keen Vagel singt sin Leed;
       Wo sünd se blebn, de lüttjen Blom so süt?
       Se weer'n so smuck; wi harrn se geern noch hatt.
Wa weer't en Tid, als noch de Rosen stunn,
       Un als de Welt vull Lust un Freuden weer!
       Wo sünd se blebn? – de Rosen sünd ni mehr;
       Un Lust un Freuden gungn dar still to Grunn.
Un wat so neeg weer, is dar nu so wit;
       Un wat du leev harrst, hest du't denn noch all?
       Besinn di mal! – se weer so grot, de Tall;
       Un feilt dar welk, – – ick weet all, wo se li't.
Dat durt ni lang, so dünkt di allns en Drom,
       So büst du möd, un liser sleit din Hart;
       Wat kamn is,– swinnt, un wat dar swunn is, – ward,
       Un öwer di, – – – dar waßt un welkt de Blom.
*
 
