
De Wetfru
Wa heel se doch an't Leben
       Wa düch ehr doch de Welt so schön;
       Wa fröhlich weer ehr Streben,
       Wa selig weer ehr Geben
       För em, ach ja, für em alleen!
Wa kunn se't denn ock laten,
       So glücklich als se damals weer!
       Un heel he ehr umfaten
       So swunn ehr Rum un Maten,
       So düch ehr gar to lütt de Eer.
Un nu? – nu is he baben;
       Se drogn mit em na'n Karkhoff hin.
       Ehr best' vun alle Gaben,
       Dar hebbt se't still begraben,
       Dar grobn se ock ehr Hart mit in.
Ehr Wünschen un ehr Hapen
       Un allens, allens is darhen;
       Un le'n se ehr man slapen,
       Weer't wull am besten drapen.
       Mit em gung all ehr Welt to Enn 
      
*
 
