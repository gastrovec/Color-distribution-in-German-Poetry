
Schreeg öwer
Schreeg öwer, wo de Piepen staht
       In't Fenster vör de Ruten,
       Dar wahnt de Dreier in de Strat
       Mit frie Sicht na buten.

Twee Fenstern sünd man in de Stuv,
       Vull Piepen hangt dat eene,
       Dat anner is en Rosenluv,
       De hört den Drei'r sin Lene.
Den Drei'r sin Lene is en Kind,
       En Kind, – als weer't en Engel!
       Un teinmal smucker noch, als günd
       De Rosen op'n Stengel!
Dar seeg ick ehr so mennig Stund
       Sick öwer'n Blomputt bücken
       Un an ehr'n roden Rosenmund
       De roden Rosen drücken.
Un weer ick ni so'n olen Dutt,
       Un weer ick ni Jan Meyer,
       Ick wull, – ick seet in'n Rosenputt
       Schreeg öwer bi den Dreier.

Komp.: 1 st. v. Cl. Serpenthien. 1 st. v. F. v. Wickede.

*
 
