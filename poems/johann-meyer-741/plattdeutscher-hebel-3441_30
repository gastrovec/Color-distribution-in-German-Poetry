
Bi en Graff.
Slap wol, slap wol in't kole Bett!
       Du liggst dar hart op Sand un Steen;
       Doch markt din möde Rügg dat ni,
               Slap sanft un wol!
Un't Deckbett liggt dar dick un swar
       tohöchden schüttelt op din Hart;
       Doch slöppt in Fred, dat drückt di ni,
               Slap sanft un wol!
Du slöppst un hörst min letzt' Adjüs
       Un hörst min sehnlichst Klagen ni,
       Weer't beter, wenn du't hören kunnst?
               Ne, nümmer, ne!
O, wol is di, ja, di is wol!
       Un wenn ick man eerst bi di weer,
       So weer't all allens recht un gut;
               Wi harrn uns geern.
Du slöppst un markst nix vun de Klock
       In'n Karktorn dör de lange Nacht,
       Un wenn op twölf de Wächter röppt
               In't stille Dörp.
Un wenn't an'n swatten Heben blitzt,
       Un Wulk an Wulk in'n Dunner kracht,
       So fahrt di't Wedder öwer't Graff
               Un weckt di ni.
Un wat di fröh in't Morgenrot,
       Bit lat des Nachts bekümmert hett,
       Gott Loff, nu kummt di't ni mehr an
               In't stille Graff.

Dar is di wol, dar is di wol!
       Un allens, wat du leden hest,
       Gott Loff und Dank! in'n kolen Grund
               Deit't ni mehr weh.
Un wenn ick man eerst bi di weer,
       So weer ja allens recht un gut;
       Nu sitt ick dar un weet keen Trost
               In all min Leid.
Doch bald vellicht, wenn't Gottswill is,
       Kummt ock min Sünnabnd still heran,
       Un denn, so gravt de Nawer Clas
               Mi ock min Bett.
Un wenn ick ligg un ni mehr lev,
       Un wenn se't Slapleed sungen hebbt,
       So schütt se mi dat Deckbett op,
               Un denn – adjüs!
Denn slap ick ock so still als du,
       Hör nix vun'n Klockenslag in'n Torn;
       Wi slapt dar, bit des Sünndags fröh
               De Morgen daut.
Un wenn dar mal de Sünndag dagt,
       Un Engeln singt dat Morgenleed,
       So staht wi mitenanner op,
               Gesund un frisch.
Un süh, denn steiht dar'n nie Kark,
       Se funkelt hell in't Morgenrot,
       Wi gaht un singt dar an'n Altar:
               Halleluja!
