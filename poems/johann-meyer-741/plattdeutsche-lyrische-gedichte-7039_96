
Du un ick
Du hest ja allns, wat wullt du mehr?
       Din Koffers vull vun Geld,
       Den grötsten Stall, de smucksten Per',
       Dat beste Korn in't Feld.
Du büst in't Dörp de rikste Bur,
       De Klökste rund herum,
       Un doch so buk un doch so sur?
       Un jümmers still un stumm?
Ick heff keen Koffers, heff keen Geld,
       Keen Schün, keen Korn, keen Per',
       Un wünsch mi dochen vun de Welt
       Ock nich en Handvull mehr.
Ick bün tofredn, bün ick man fri,
       Un is de Himmel blau,
       Un singt de Vageln öwer mi,
       Un schient de Blom in'n Dau.
Du büst versorgt, – un ick – ick weet
       Noch ni, wasück dat ward;
       Ick heff ja nix, als blots min Leed
       Un denn min fröhlich Hart.
Un du – du sorgst noch Dag un Nach
       Mit all din Gut un Geld?
       Süh her! – ick spel un sing un lach
       Mi lustig dör' de Welt! 
      
*
 
