
Gude Nacht!
Gude Nacht!
Is to Enn de wille Dag,
       Leggt de möde Welt sick slapen,
       Deit sick still de Himmel apen,
       Kamt de Steerns in all ehr Pracht;
       Gude Nacht!
Un de Drom
Streut vun Döhr to Döhr sin Blom;
       Sachen swevt de Freden 'rünner,
       Ruhig slapt de kranken Kinner;
       Un dat Hart, dat ween'n wull, lacht;
       Gude Nacht!
Ach, wa schön
Mutt dar babn de Heimat we'n!
       Schient de Lichter doch so fröhlich!
       Lacht de Himmel doch so selig!
       Kummst dar ok wul mal, – man sacht!
       Gude Nacht!
Fohlt de Hann!
Drom un Dod de fat sick an; –
       Beter is't, wenn nix vergeten;
       Wat dar kummt, – du kannst 't ni weten.
       Gram un Kummer bringt de Dag;
       Gude Nacht!
Slummert söt!
Engeln singt dat Weegenleed;
       Un wo noch en Hart vull Sorgen,
       Singt se't still in Slap bit morgen;
       Un uns' Herrgott hölt de Wacht;
       Gude Nacht!

Komp.: 4 st.v. C. W. Präse. 1 st. v. C. Serpenthien. 2- u. 4st,v. Friedr. Witt, 1 st. v. Dr. Friedr. Dörr 
        

*
 
