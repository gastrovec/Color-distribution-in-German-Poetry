
De Käfer.
De Käfer flüggt dar op de Lilg;
       Dar sitt en smucken Engel in,
       Un tappt dar Blomfast, als ick hört,
       Un gifft em für en Spottgeld hin.
De Engel seggt: »Wat wullt, lüttj' Mann?«
       »»En Snapps vun'n Besten sett mi her!««
       De Engel seggt: »Dat deit mi leed,
       »Ick heff ock nich en Drüppen mehr;« 
      
»»So schenk mi doch en annern in!««
       »Dar hest een!« hett de Engel segg;
       De Käfer drinkt, dat smeckt em gut, –
       Un fragt tonöst: »Wat kost de Zech?«
De Engel seggt: »I, Gott bewahr!
       »Dat's hartlich günnt! – stick't Geld man in!
       »Doch nimm en Handvull Blommehl mit
       »Un bring mi't na min Nawer hin;
»De hett wul so all, wat he brukt,
       »Noch freut em't – nu, so bring em't gau!
       »He schickt mi ock bischuerns Mehl,
       »Un faken gar en Drüppen Dau,«
De Käfer seggt: »Ei, hartlich geern!
       »Gotts Lohn! wenn du tofreden büst.«
       He driggt dat Mehl na Nawers Hus,
       Wo wedder so en Engel is.
He seggt: »Ick kam vun Nawersch her
       »Un schall di veelmals gröten, un
       »Hier weer wat Mehl,« – de Engel seggt:
       »Harrst garni beter drapen kunnt!«
He nimmt em't af un schenkt em nu
       En guden Snapps daför un seggt:
       »Gesundheit! – drink mal, wenn du magst!«
       De Käfer dankt un stickt em weg.
Nöst flüggt he na sin Olsch to Hus,
       De wahnt dar mank de Hasselbüsch,
       Se's dull un fragt: »Wo weerst so lang?«
       He seggt: »Bi Junfer Lilg to Disch!«
He lacht ehr an, he fat ehr um,
       He küßt ehr, dat dat smatsch – un da – –
       Da leggt he sick in't Dodenbett
       Un seggt: »Min Moder, kumm bald na!«
Nu, Joseph, he! wat dünkt di wul?
       Du sühst ja ock so lustig ut!
       Ja nu, – so'n Lebn, min leewe Fründ,
       Dat is dar für so'n Tier man gut! – 
      
