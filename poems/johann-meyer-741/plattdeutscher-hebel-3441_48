
Op en doden Zecher
Dar hebbt se mi en Mann begraben,
       Dat's schad um all sin smucken Gaben!
       Gah, wo du wullt, – sök noch so een,
       So'n gifft ni mehr, du finnst dar keen.
He kenn de Lehr di vun de 
      Steern!
       In alle Dörper neeg un feern,
       Mak he vun Hus to Hus de Runn,
       Bit he den 
      Steern vun't Weertshus funn.
He weer en Ritter wild vun Sinn,
       Dör alle Dörper streek he hin
       Un söch herum un frag darna:
       »Sünd 
      Löwen oder 
      Baren da? –«

 He weer en Christ, so gut als een,
       Weer wo in't Dörp en 
      Krüz to sehn,
       Ob Dag, ob Nacht, – he muss darhin
       Un seet in't 
      Krüz un büß sin Sünn.
Sin Nam, de is in Stadt un Land
       Bi grote Herren gut bekannt;
      
Beer Königs weern sin grötsten Frünn!
       Dat's schad für em, nu is he hin! –
       Dar slöppt he un weet nix darvan,
       Toletzt so möt wi all daran!
