
Bald
In'n Süun'nschien prangt de Böken!
       Un grönt de Wischengrund, –
       Nu kannst all'n Blom di söken, –
       Dat Vörjahr dei't sick kund.
De Lurk stiggt in de Wulken
       Un singt ehr Leed hendal,
       Un bald kamt all de Swulken
       Un kummt de Nachtigal.
Un bald hangt alle Twiegen
       Sneewitt un rosenrot, –
       Un bald op alle Stiegen
       Dör Blom hin geiht din Fot,
Un bald in Saat de Koppeln, –
       Un blaue Blom un Mahn, –
       Un bald all wedder Stoppeln,
       Wo hoch dat Ahrnfeld stahn,
Un bald all wedder Flocken,
       Un narms en Blatt, en Blom, –
       Un witt sünd di de Locken,
       Un allens als en Drom. –

Keen Stillstand un keen Stocken,
       De Tid geiht als en Nu. –
       Un bald, denn gaht de Klocken,
       Un denn, – wanem büst du?!
*
 
