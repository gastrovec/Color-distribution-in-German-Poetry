
An't Holt
Halv buten't Holt un halv darin
       Un Köhlung för de Hitten, –
       Dat is en Platz recht na min Sinn,
       Hier mutt ick eerst mal sitten.
Wa wild dat dör' enanner waßt,
       Un schütt na alle Kanten!
       Bennt, Brahm un Slangkrut, Moos un Gras
       Un, Gott weet, wat för Planten!
Blauveilchen un lütt Steernblom kiekt
       Deep ünner mi in'n Graben, –
       Un Ros' un Sötblom rankt und rükt
       Hoch öwer mi dar baben!
Un dar, – dat's noch dat Allerbest'! –
       Mank Brombein un mank Möschen
       Versteken en lütt Vagelnest, –
       Is wul en lütt Gehlgöschen.
Un Neddeln dar und Löwenmul,
       Un dar, ganz vun de Tilgen
       Behangn, en ole Mergelkuhl,
       Vull Leesch un Waterlilgen!
Un dar Quitsch. Hassel, Doorn un Slö'n,
       Rund um mi wat för'n Redder!
       Un hier dat ole Holt so grön, –
       Wa hett dat allns sin Wedder!
Ick heff en Hoff, wo't prächtig steiht
       In Betten un in Reegen, –
       Wo so uns' Herrgott plant't un sei't,
       Dar kummt doch nix ni gegen! 
      
*
 
