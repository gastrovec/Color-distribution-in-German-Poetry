
An den Vullmacht sin Fru
Herrje! Wa geihst du stramm verbi
       Un kennst mi gar ni mehr?
       Lop du man to, – wat kümmer't mi!
       Dat bringt di doch keen Ehr;
       Ick weet darum doch, wat ick weet,
       Un segg dat apen hin,
       Un wenn din Mann ock 
      Vullmacht heet,
       Un du Fru 
      Vullmachtin.
Du weest wul doch, dat wi als Görn
       Tohopen jümmers weern?
       Dat ick en krallen Jung tovörn,
       Un du en kralle Deern?
       Un weest du noch, – dat Hus in'n Wall?
       Un weest noch? ick un du,
       Wi wahn'n darin un harrn uns all,
       Als weern wi Mann un Fru.
Un weest du noch, als in de Schol
       Persepter op de Bank
       Di mal gehörig wackeln wull?
       Dar smeet ick mi darmank
      
Un neehm för di de Prügels an;
       Un weest du noch, wa veel?! –
       De Jungs un Deerns, de seegn sick an
       Un dachen wul ehr Deel.
Un weest du noch, als nösten wi
       Tohop na'n Prester gingn?
       Daröwer leet vun di un mi
       En smuckes Leed sick singn!
       Un weest du noch? de Nawers meen'n,
       Dat weer doch Unrecht ebn,
       Dat unse Oln dat still ansehn
       Un leten uns betebn.
Un weest du noch to Jott un Beer,
       Wer jümmers na di söch?
       Un wenn to Enn de Hopphei weer,
       Wer denn na Hus di bröch?
       Un weest du noch? wa denn ni ful
       De Wiwer röhrn de Snut
       Un slepen uns herum in't Mul
       Als Brüdigam un Brut?
Un weest du noch? ick wurr Soldat,
       Dar muss ick fort in'n Krig,
       Un weest du noch? dar op de Strat? –
       Wa weenst du bitterlich!
       Dat weer en Tid in Sus un Brus! –
       Un als to Enn de Strit,
       Un als ick wedder keem to Hus,
       Harrst du – – – den Vullmacht friet! 
      
*
 
