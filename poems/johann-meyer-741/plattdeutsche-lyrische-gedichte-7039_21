
Gung Abends still to Rau de Dag
Gung Abends still to Rau de Dag,
       Un schien dat Abendrot vun feern,
       Un keem tonöst de düstre Nacht
       Mit all ehr golden Steern,
Denn seegn wi still den Heben an,
       So ick bi di, un du bi mi, –
       Denn heel ick di mit beide Hann
       Un küss un strakel di.
Un full dar denn bischuerns mal
       Hell dör' de Nacht vull Slap un Drom
       En Steern so lis' vun'n Himmel dal,
       Als full dar'n Blöt vun'n Bom,
Denn faten wi uns faster um,
       Denn drücken wi uns warmer an
       Un wünschen beide still un stumm,
       Wat Leevd' man wünschen kann.
Wo is se blebn, de schöne Tid?
       Wa gung se ock so gau verbi?
       De schöne Tid, ach nu so wit.
       So wit als du vun mi!
Dar geiht wul noch to Rau de Dag,
       Dar fallt wul noch bischuerns mal
       Een vun de Sterns hell ut de Nacht
       Op unse Welt hindal, –
Doch wenn 'ck mi nu wat wünschen schull,
       Wat möch ick noch? – – ick weet't ni mehr, –
       Ick bün so möd, – ick leeg dar wul
       Am leevsten in de Eer! 
      
*
 
