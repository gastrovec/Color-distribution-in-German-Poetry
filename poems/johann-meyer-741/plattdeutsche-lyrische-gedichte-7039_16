
Op'n Karkhoff
De Wind, de weiht so lurig,
       De Mand, de schient so schön!
       Ick sitt so still un trurig
       Hier mank de Likensteen;
Un kann se ni vergeten.
       Ehr groten Ogn so blau, –
       Se blöh, – so blöh keen Mäden,
       Keen Ros in'n Morgendau.
Ick heff mi op ehr smeten,
       Ick schreeg un ween so lud;
       Se hebbt mi vun ehr reten
       Un drogn ehr still herut.
Nu slöppt se hier so lisen
       Mank Rosen ünner'n Sand,
       Un um dat Krüz von Isen
       Dar flüggt dat witte Band.
De Wind, de weiht so lurig,
       De Mand, de schient so schön!
       Ick bün so trurig, trurig
       Un denk an ehr un ween.
*
 
