
Lüttjen Kram


 
In't Korn
Ick stunn in't Korn
       Bit öwer de Ohrn
       Un dach: hör mi
       De Gottessegen!
Riept ock för di
       Wul een vun de Wüppen,
       Wer stunn in'n Regen
       Un kreeg keen Drüppen?!
 
En Meter
En Meter,
       Min Peter,
       Wat's 'n Meter?
Seggt Peter:
       En Meter?
       Ja, seh!
       Is'n Peter
       Mit'n M, statts'n P.

Komp.: 1 st. v. C. Reinecke. 
        

 
De arme Bur
De arme Bur,
       Wa hett he't sur!
       Mit de Gabel in de Hann
       In'n Grotvaderstohl,
       Achter'n Disch vör de Pann
       Vull Klütjen un Kohl,
       Un en Stücker söbn
       Vun'n duppelten Köm: –
       De arme Bur,
       Wa hett he't sur!
 
So is de Mensch
Vun Alt'na na Kiel
       So twee vulle Dag
       De veertein Miel
       Reis' ick mal to Wag',
       Un ick mark nix vun lange Wiel.
Vun Alt'na na Kiel
       Mit de Isenbahn
       So de veertein Miel,
       In dree Stunn weer't da'n,
       Un dar sleep ick vör lange Wiel.
Vun Alt'na na Kiel,
       Würr de Büx ni schav,
       Rutsch de veertein Miel
       Langs'n Telegraph:
       Un du jappst noch vör lange Wiel. 
      
 
He
En Piep Toback,
       En Mundvull Snack,
       En Lüttjen un'n Glas Beer, –
       Dat weer so alle Dag sin Smack,
       Als he noch recht wat weer.
En Piep Toback,
       En Mundvull Snack,
       En Lüttjen un'n Glas Beer: –
       Nu geiht he in de tweie Jack
       Un hett keen Penning mehr.
 
Rutenkönig
Dat weer en Fest, de Kinner harrn
       Ehr Vagelstang dar buten;
       Lüttj' Petje wull geern König warrn,
       Schot Nawer in de Ruten,
       Un als em nu de Jungens narrn,
       Wa fung lüttj' Petje an to blarrn,
       Wa wurr de Kopp em glönig!
       Lüttj' Petje wull geern König warrn,
       Nu weer he Rutenkönig.

Komp.: 4 st. v. Cl. Serpenthien, 1 st. v. C. Reinecke

 
Klas Klaßen sin Klas
Klas Klaßen sin Klas
       Dat is di en Baas!
       He schot na en Has'
       Un drop de Koh;

Dar schreeg he: Ho!
       Wa springt dat Aas!
       Dat makt ehr Spaß,
       Dat ick drop den Has!
 
Neddeln an'n Weg
Vör de Neddeln an'n Weg
       Heff ick stillstahn un seggt:
       Ju nützt doch gar nix op de Welt
       Un hebbt jüm hier in'n Graben stellt,
       To wuchern un to prassen?
       Ju künnt ja wider nix, als brenn,
       Woto lett ju uns' Herrgott denn
       So wälig diehn un wassen?
Un de Neddeln an'n Weg
       Hebbt mi utlacht un seggt:
       Snicksnackeri! wat rödelst du!
       Sühst du dar ni de Lüttmannsfru?
       Se hett sick Neddeln reten;
       Se hett en Swien un'n Pöckeltunn,
       Un harr se ni de Neddeln funn,
       Wat schull dat Swien denn freten?
 
Wasücken dat bi Hansohm geiht
Bi Hansohm geiht dat nu all lang
       So alle Dag in'n vullen Gang,
       Un kann ol' Hansohm ni bestahn,
       So liggt dat seker nich an't Gahn.
       Sin Olsch geiht op de Nawerschap,
      
 Sin Dochder geiht noch mit de Popp,
       Sin Söhn geiht mit de Piep in'n Stall,
       Sin Arbeitsmann geiht achter´n Wall,
       Sin Köksch geiht in de Krinolin,
       Sin Knecht geiht in de Kök to frien,
       Un in de Dönsch, dar geiht de Dei,
       Un Hansohm geiht de Büx entwei,
       Un Hansohm sitt un neiht un deit
       Un freut sick, wa dat prächtig geiht.
 
Sündagsjäger
De Has'! de Has'!
       Dat weer en Spaß,
       Harrn wi em kregen!
       Dar löppt he, Klas! –
       Un hier hett he legen!
 
Versengelt
Ick seet an'n Disch un schreev un damp,
       Dar flog en Mott mi in de Lamp,
       Un als se dod weer, heff ick schreben:
       Du arme Mott,
       Nu büst kaputt;
       Du keemst to dicht
       An't helle Licht,
       Un datt verdriggt
       De Motten nicht;
       Weerst du man smuck in'n Düstern bleben.
       Denn weerst du seker noch an't Leben! 
      
 
Op de Tegeli
Nu süh mal an, dat arme Perd,
       Dat mutt dar slimm hindör'!
       So'n Hupen Schiet is ock wat wert,
       Se quost em man eerst mör;
       Nöst fangt de Backers an mit Fliet
       Un röhrt de Hann un Been
       Un makt di ut de Hupen Schiet –
       De schönsten Tegelsteen.
 
De Hauptsak
Op Rang un Stand kummt't nümmer an; –
       Ob König oder Arbeitsmann:
       De Hauptsak is, dat jeder deit
       Sin Plicht, in wat för'n Stand he steiht.
 
Giezhals
En Giezhals, – slimmer nix als dat,
       Un wenn't de Düwel sülben weer!
       Son Hungerlider ward ni satt
       Bit em dat Mul ward stoppt mit Eer!
 
Lütt' Rup
Bischuerns geiht mi't ock mal leeg,
       Wakeen harr ni sin Leid un Plag? –
       Doch wenn ick di so krupen seeg,
       Denn denk ick an min guden Dag
       Un freu mi denn, du lütte Rup,
       Dat ick ni so, als du, dar krup. 
      
 
Maidagmorrn
Juchhei! Juchhei!
       Wa ick mi freu!
       Vunnacht keem Lischen Allerlei!
       Nu ward dat grön!
       Nu ward dat blöhn!
       Nu springt dar alle Knuppens twei!–
       Juchhei! Juchhei!
       Wa ick mi freu!
       Gu'n Morrn, lüttj' Lischen Allerlei!
       Gu'n Morrn, Herr Mai! 
      
*
 
