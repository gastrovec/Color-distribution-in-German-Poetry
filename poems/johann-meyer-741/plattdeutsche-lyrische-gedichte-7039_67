
Juch! morrn is Pingsten!
Juch! morrn is Pingsten, wat en Fest!
       Wakeen hett denn de meisten Gäst?
       De meisten? – na, wo weer't so schön
       Um Pingsten, als bi Mutter Grön?!
Dar's Platz för all' in'n Öwerflot,
       Für Riek un Arm, för Lütt un Grot,
       Dar ward ni fragt na Rang un Namn,
       Wakeen dar kummt, de is willkamn.
Ne, wat en Leben! – is't ni jüst.
       Als harrn sick Eer un Heben küßt?
       Dat hebbt se ock! – vun ungefähr
       Kummt so en Wunner nümmermehr!
Un'n Wunner is't, als datomal,
       Un flammt, als da, vun'n Heben dal!
       Weer ni de Sünn ehr gollen Licht,
       Wi harrn keen Pingsten, nümmer nich!
Ock mit de Sprak en Wunner ward't!
       Süh, wo dat lüttje Menschenhart
       Mal recht vergnögt, dar sprickt de Freud
       En Sprak, de alle Welt versteiht.
Juch! morrn is Pingsten! – sprek se denn!
       Wa gau, wa gau is alles hen! –
       To Hus lat Sorgen; Gram un Möh'n
       Un freu di mit bi Mutter Grön! 
      
*
 
