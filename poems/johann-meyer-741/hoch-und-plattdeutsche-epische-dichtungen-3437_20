
Op de Hochtid
Ne gröne Kranz hung ünner'n Bö'n,
       Se lur all mit de Kron,
       Dar keem de rike Burvagtsöhn,
       Se schulln den Brutdanz do'n.
Da flogn se hin, – wa weer se schön!
       Wa seegn se all na ehr!
       Mank alle annern Deerns weer keen,
       De halv so smuck man weer.
Se danz so flank wul, als en Reh;
       Se meer so Matsch un grot;
       Se weer so witt wul, als de Snee,
       Un als en Ros' so rot.
Dat Haar so swatt, – de Ogn so brun;
       Als Parlen weern de Tähn,
       Du keekst, – un keekst di redig dun
       Un leetst dat doch ni we'n. 
      
Doch stunn dar een, als weer he krank,
       So likenbleek un stumm;
       He stütt sick trurig op de Bank
       Un seeg nich op un um.
Dar weer keen Mensch, de em wat da'n,
       Keen Mensch, de em mal sehn;
       He stunn un ween de hellen Tran
       In'n Düstern ganz alleen.
Un wat em feil, dat wuss keeneen,
       He sä ni, wat he dach;
       He sleek na Hus, un seet un ween,
       Un ween de ganze Nach.
