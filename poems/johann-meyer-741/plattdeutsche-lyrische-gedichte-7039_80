
Muschekatt
Muschekatt grau.
       Miau! miau!
       Wa se all wedder snurrt,
       Wa se all wedder gnurrt.
       Musche, lütt' Muschekatt,
       Richtig, als spunn en Rad.

Muschekatt grau.
       Miau! miau!
       Wa se sick slicken deit,
       Wa se to putzen steiht,
       Musche, lütt' Muschekatt,
       Ne doch, wa blank un glatt!
Muschekatt grau.
       Miau! miau!
       Schullst du so'n Ahnung hebb'n?
       Putzen bedüd ja Fremm! –
       Musche, lütt' Muschekatt,
       Segg mi mal, swant di wat?
Muschekatt grau.
       Miau! miau!
       Keem he, – ick bün alleen, –
       Ei doch, dat weer ja schön!
       Musche, lütt' Muschekatt,
       Richtig! dar hör ick wat!
Muschekatt grau,
       Miau! miau!
       Süh mal, wat buten geiht!?
       Ach, wa dat Hart mi sleit!
       Muschekatt, Muschekatt.
       Ja, – min Johann is dat!
*
 
