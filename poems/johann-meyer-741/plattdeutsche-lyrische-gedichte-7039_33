
Mank't Korn
O, wa so welig in de Höh
       De smucke Roggn sick hevt,
       Un wa de Welln, als weer't en See,
       Daröwer lisen swevt!
Am leevsten bün ick merrn darmank,
       De Ahrn bit an de Ohrn –
       Un slenner so den Fotstieg lank
       Hindör' dat leewe Korn.
Mank himmelblau un rode Blöm
       Un mank de Halms vun Gold,
       Dar dünk mi't jüst, als mank de Böm
       In't frische, gröne Holt.
Wa lustig swarmt de Bodderhorn,
       Un Hummel, Lurk un Imm!
       Spelt all herum in't leewe Korn
       Un levt un freut sick drin.
Dar flüggt un singt de Lurk herut,
       Uns' Herrgott geev dat Mahl;
       Se schütt ehr Hart voll Leeder ut
       Un gütt se op mi dal.
O, wa so seelnvergnögt mi ward!
       Ick kann mi ni bedwingn;
       Se got mi wul en Leed in't Hart,
       Dat mutt ick mit ehr singn:
Du öffnest Deine milde Hand
       Und gibst uns Trank und Speis'
       Und segnest Volk und Vaterland,
       Dir sei Lob, Ehr und Preis! 
      
*
 
