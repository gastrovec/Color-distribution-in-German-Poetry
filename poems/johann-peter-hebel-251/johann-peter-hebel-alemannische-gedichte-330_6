
Der Knabe mit dem Erdbeerschlag
E Büebli lauft, es goht in Wald
    am Sunntig Noomittag;
    es chunnt in d'Hürst un findet bald
    Erdbeeri, Schlag an Schlag;
    es günnt un ißt si halber z'tot
    un denkt: Das isch my Obebrot.
Un wie n es ißt, se ruuscht's im Laub;
    es chunnt e schöne Chnab.
    Er het e Rock wie Silberstaub
    un trait e goldige Stab.
    Er glänzt wie d'Sunn am Schwyzer Schnee.
    Sy Lebe lang het's nüt so gseh.
Druf redt der Chnab my Büebli a:
    »Was issisch?I halt's mit!«
    »He, nüt!« sait's Büebli, luegt en a
    un lüpft sy Chäppli nit.
    Druf sait der Chnab: »He, issisch nüt,
    du grobe Burst, se battet's nüt!«
Verschwunden isch my Chnab, un 's stöhn
    di nöchste Hürst im Duft;
    druus fliegt en Engeli wunderschön
    uf in die blaui Luft;
    un 's Büebli stoht un luegt ein noo
    un chratzt im Hoor un lauft dervo.
Un siider isch kai Sege meh
    im Beeri-Esse gsi.
    I ha my Lebtig nüt so gseh,
    si bschießen ebe nie.
    Iß Hampfle voll, so viil de witt,
    si stille der dy Hunger nit!
Was gib i der für Lehre drii?
    Was saisch derzue? Me mueß
    vor fremde Lüte fründli sii
    mit Wort un Red un Grueß
    un's Chäppli lüpfe z'rechter Zyt;
    sust het me Schimpf un chunnt nit wyt.
