
Auf den Tod eines Zechers
Do henn si mer e Maa vergrabe;
    's isch schad für syni bsundre Gabe.
    Gang, wo de witt, suech no so ain!
    Sell isch verbei, de findsch mer kain.
Er isch e Himmelsglehrte gsi.
    In alle Dörfere her un hi
    se het er gluegt vo Huus zue Huus:
    Hangt nienen echt e Sternen uus?
Er isch e freche Ritter gsi.
    In alle Dörfere her un hi
    se het er gfroogt enandernoo:
    Sinn Leuen oder Bäre do?
Ne guete Christ, sell isch er gsi.
    In alle Dörfere her un hi
    se het er untertags un z'Nacht
    zuem Chrütz sy stille Bueßgang gmacht.
Sy Namen isch in Stadt un Land
    by große Heere wohlbikannt.
    Sy allerliebsti Kumpanii
    sinn allewiil d'Drei Künig gsi.
Jetz schlooft er un waiß nüt dervo;
    es chunnt e Zyt, goht's alle so.
