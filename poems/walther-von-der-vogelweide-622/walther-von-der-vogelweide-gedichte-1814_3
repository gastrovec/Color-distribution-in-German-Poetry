

Under der linden
Walter von der Vogelweide
Under der linden
      an der heide,
      dâ unser zweier bette was,
      dâ muget ir vinden
      schône beide
      gebrochen bluomen unde gras.
      vor dem walde in einem tal,
      tandaradei,
      schône sanc diu nahtegal.
Ich kam gegangen
      zuo der ouwe:
      dô was mîn friedel komen ê.
      dâ wart ich empfangen
      hêre frouwe
      daz ich bin sælic iemer mê.
      kust er mich? wol tûsentstunt:
      tandaradei,
      seht wie rôt mir ist der munt.
Dô hete er gemachet
      alsô rîche
      von bluomen eine bettestat.
      des wirt noch gelachet
      inneclîche,
      kumt iemen an daz selbe pfat.
      bî den rôsen er wol mac
      tandaradei,
      merken wâ mirz houbet lac.
Daz er bî mir læge,
      wesse ez iemen
      (nu enwelle got!), so schamte ich mich.
      wes er mit mir pflæge,
      niemer niemen
      bevinde daz wan er und ich
      und ein kleinez vogellîn:
      tandaradei,
      daz mac wol getriuwe sîn.

