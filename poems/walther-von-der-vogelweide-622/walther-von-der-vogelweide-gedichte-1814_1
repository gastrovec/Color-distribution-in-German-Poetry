
Ir sult sprechen willekomen
Walther von der Vogelweide
(um 1170 - um 1230)



   
 
       
      Ir sult sprechen willekomen:
      der iu mære bringet, daz bin ich.
      allez daz ir habt vernomen,
      daz ist gar ein wint: nû frâget mich.
      ich wil aber miete:
      wirt mîn lôn iht guot,
      ich gesage iu lîhte daz iu sanfte tuot.
      seht waz man mir êren biete.
      Ich wil tiuschen frouwen sagen
        solhiu mære daz si deste baz
        al der werlte suln behagen:
        âne grôze miete tuon ich daz.
        waz wold ich ze lône?
        si sint mir ze hêr.
        sô bin ich gefüege und bite si nihtes mêr
        wan daz si mich grüezen schône.
Ich hân lande vil gesehen
        unde nam der besten gerne war:
        übel müeze mir geschehen,
        kunde ich ie mîn herze bringen dar
        daz im wol gevallen
        wolde fremeder site.
        nû waz hulfe mich, ob ich unrechte strite?
        tiuschiu zuht gât vor in allen.
Von der Elbe unz an den Rîn
        und her wider unz an Ungerlant
        mugen wol die besten sîn,
        die ich in der werlte hân erkant.
        kan ich rehte schouwen
        guot gelâz und lîp,
        sem mir got, sô swüere ich wol, daz hie diu wip
        bezzer sint danne ander frouwen.
Tiusche man sint wol gezogen,
        rehte als engel sint diu wîp getân.
        swer si schildet, derst betrogen:
        ich entkan sîn anders niht verstân.
        tugent und reine minne,
        swer die suochen wil,
        der sol komen in unser lant: da ist wünne vil!
        lange müeze ich leben dar inne!
Der ich vil gedienet hân
        und iemer mêre gerne dienen wil,
        diust von mir vil unerlân.
        iedoch sô tuot si leides mir sô vil.
        si kan mir versêren
        herze und den muot.
        nû vergebez ir got dazs an mir missetuot.
        her nâch mac si sichs bekêren.


