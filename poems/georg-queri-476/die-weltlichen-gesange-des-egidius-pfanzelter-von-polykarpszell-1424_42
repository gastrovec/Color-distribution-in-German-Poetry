
Es ist net das Gleiche: wann man die grean Zweschbn stehln tut,
    oder wann man die blaun stehln tut.


       
Amal hab ih recht viel greane Zweschbn gfressn,
        ah, mei Liaber,
        da bin ih dir aber so dumm auf 'm Häusl gsessn!
        Seit derer Zeit aber woaß ih 's für gwiß,
        daß ih nur mehr dee blaun Zweschbn friß. 
        Und um dee Zeit,
          da wo d' Groamatmaahd ohgeht, da is d' Zweschbnzeit da –
          so, Zweschbnbaam,
          jetz laß dih recht beutln; Zweschbn, fallts ra!
          Ös ganz gschmaachn blaun Zweschbn,
          ös ganz süaßn blaun Zweschbn,
          enk mag ih gar so viel gern!
          – – Saggradi, saggradi! Siehgt 's der Bauer –
          der Krowatt tuat schoh wieder plärrn;
          glaub aber net, daß mih dees Plärrn gar aso schrecka tät,
          wann er sein mentischn Ochsnfiesl net in der Pratzn hätt;
Deifi, Deifi, Deifi,
          aso a Ochsnfiesl is dir aber raß!
          Wann ih nur dee blaun Zweschbn net gar so gern fraß!
Und ih siehg 's schoh:
          auf dee grean Zweschbn kriagst 's Grimma,
          auf dee blaun Zweschbn kriagst Schläg,
          und Zweschbn hättst mögn und derwischt hast an Dreck,
          und hast noh an ganzn Buckl voller Blui –
          Baur, deine Zweschbn koh fressn, wer wui!


