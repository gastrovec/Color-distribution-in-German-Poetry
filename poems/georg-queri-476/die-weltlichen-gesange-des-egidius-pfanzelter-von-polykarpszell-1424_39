
Wie daß der Föhnwind kommen ist.


       
Der Föhnwind is kumma
gar gaach über d' Nacht –
        hollerohdoridoh! –
        gar gaach über d' Nacht.
        Der hat dir so saggrische
        Gspassettln gmacht –
        hollerohdoridoh! –
        hat Gspassettln gmacht. 
        Dee Weiber, dee altn,
          ham gwoant und ham bet' –
          hollerohdoridoh! –
          ham gwoant und ham bet',
          daß der Herrgott im Himmi
a Einsehats hätt –
          hollerohdoridoh! –
          a Einsehats hätt.
Aber dee Deandln ham greint
          auf den saggrischn Wind –
          hollerohdoridoh! –
          auf den saggrischen Wind.
          Weil koa oanziger Bua mehr
          zum Fensterln herkimmt –
          hollerohdoridoh!
          zum Fensterln herkimmt.
Aber ih bin der Girgl,
          und deessell kenn ih net –
          hollerohdoridoh! –
          und deessell kenn ih net,
          daß mih der groß Wind
          amal abschrecka tät –
          hollerohdoridoh! –
          amal abschrecka tät!
Nauf bin ih auf d' Loatern:
          Annamirl, he! –
          hollerohdoridoh! –
          Annamirl, he!
          Mach a weng auf da,
          oder ih geh –
          hollerohdoridoh! –
          oder ih geh!
Und d' Annamirl hat aufgmacht,
          und der Föhnwind hat glacht –
          hollerohdoridoh!
          und der Föhnwind hat glacht;
          und d' Annamirl hat a Freud ghabt,
          gestern auf d' Nacht –
          hollerohdoridoh! –
          gestern auf d' Nacht!


