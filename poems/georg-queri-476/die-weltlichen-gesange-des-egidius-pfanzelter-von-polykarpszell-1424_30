
Eine schöne Gratulation unsern Herr Bürgermeister,
    indem daß ihn das Roß geschlagen hat,
    hat aber Glück gehabt und lebt heut noch voller Glori.


     
Unsern Bürgermoaster, dem derf ma weiters net gratuliern,
        wo'n in der Schmitten 's Roß gschlagn hat
        und grad mittn auf's Hirn.
        Dees hat an Bummserer to, grad als wann oana gschossn hätt,
        hat alls gmoant, auweh!
        Bal's nur jetz net mit'n Bürgermoaster enterisch geht!
        Und hat'n aso an d' Wand in's Eck hinteri gschmissn,
        und an Schmid und sein Gsölln,
        dee zwoa hat er aa noh mitgrissn,
        und an Ambos hat er noh umgstessn,
        (aber da hamma gschaut,)
        und von der halbetn Wand hat er an Verputz wegga ghaut,
        und is eahm doh nix passiert, hat sih gestern rausgstellt,
        und ham ihn gestern in Landtag neigwählt.
        Wern Augn macha,
        dee Herrn Minister und dee andern Tröpf
        und wern sagn: ha, dees san dir aber harte Köpf!
        Und wern schoh hübsch fleißi an unsern Herr Bürgermoaster hindisputiern,
        und wern ihn halt doh net ausschmiern!
        Da könnts Steuern und Abgabn verlanga – nixn werd greicht!
        Wo a Roß net ohgreift,
        tuat sih aa a Herr Minister net leicht!


