
Wie man mit'n Herr Schullehrer umgeh muaß.


An Herr Schullehrer,
        dem muaßt a diam Schmalznudln gebn,
        na tuat er deine Buam net so oft über's Knia nüber legn;
        und an heilin Charsamstag schickst dem gstudiertn Herrn
        Oar und a gselchts Fleisch,
        sell frißt er gern.
        Und an heilin Sankt Martl sein Tag,
        da kunnt a Ganserl net schadn;
        am Kirta,
        da kimmt er schoh voh selber zum schweinern Bratn:
        sunst aber muaßt mit dee Einladunga a bissl sparn,
        indem daß er halt a Schullehrer is,
        und a söller fressat oan arm. 
        Aber oans, dees werst halt aa noh toa müassn:
          auf der Straßn,
          da muaßt 'n schoh du z'erst grüaßn –
          lupfst halt dein Huat a wengl von der Stell
          und denkst dir:
          oh mei, du notiger Schullehrergsell!


