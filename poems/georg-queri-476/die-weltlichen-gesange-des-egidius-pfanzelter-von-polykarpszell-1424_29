
Wie ich mein teuern Freund Mathias Kreischperer
    in die Dungetlachen neigschmissen hab.


Mein teiern Freund Kreischperer Mathiasl
        hab ih gestern in d' Dungetlacha neigschmissn –
        der hat seine Zähn anderst aufeinander bissn! 
        Aber, wia daß er s' aufeinanderbissn hat,
          war 's halt doh schoh a bissl z'spaat.
Und wannst da so schö trucka auf'n Dungathaufa drobn stehst
          und siehgst sölli Sachn,
          Bruaderherz!
          Da muaßt fei anderst lachn!
Obwohl der Kreischperer Mathiasl a recht guater Freund von mir is –
          aber woaßt: dees Gfrieß!
          Und dees Zappln voh dem!
          Und wia daß er außerkrochn is so schö staad!
          Und wia daß er gsagt hat:
          Den möcht ih sehgn, wo mih nohmal einischmeißn taat!
Denk ih mir:
          Tuast eahm den Gfalln, daß er recht riachn kunnt,
          als wia a ganz alter Apothekerhund –
          aber laut hab ih gsagt:
          Teirer Freund Hiasl, wo fehlt's 'n?
          Waruma sollt ih dih denn nohmal einipelzn?
Oh, teirer Freund,
          sell will ih gar niamals net toa –
          hupfst halt eini alloa!
Er hat's net to.
          Ih aa net.
          Denn es is guat, wann man die Gabe der Beherrschung hat,
          zwoatns:
          Weil's oan bei ara söllern Gschicht leicht an Magn umdraaht.


