
Was der Cenzi ihre Wadl anbelangt.


Siehgst es, Cenzi,
        auf alle Leberknödl taat ih gern pfeiffa,
        und wann's sei müaßt, vielleicht sogar auf a schweiners Fleisch mit Kraut –
        wann ih an oanzigsmal deine Wadl derffat greiffa,
        Cenzi,
        ohne daß mih dei Hiasl wieder gar aso haut! 
        Und deine Wadl waarn mir viel liaber
          als wia an Herr Pfarrer dee sein
          und als wia an Herr Kaplan dee sein aa noh dazua –
          wann deine Wadl
          an oanzigsmal schlaffa möchtn mit dee mein,
          und du kriagast voh mir a rots Schneiztüachl,
          an recht an süaßn Guglhupf,
          blaue Strumpfbandl und an Kampi
          und Lebzeltn grad gnua!
Und paß auf:
          ih waar recht freundlih zu dir, wannst mir ghörst,
          und gell: und deine Wadl wascht dir z'erst!


